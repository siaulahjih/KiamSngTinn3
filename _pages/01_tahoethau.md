---
title: 踏話頭
author: Siau Lah-jih
date: 1000-01-01
category: siaukai
layout: post
---

《台灣俗語鹹酸甜》攏總有4冊，1、2、3冊由財團法人彰化縣賴許柔文教基金會出版，第4冊由前衛出版社出版。攏總650篇。感謝《打狗台語文促進協會》起造《作田人博物館》kap《台灣俗語鹹酸甜》網站，請逐家來參觀。感謝！

### 踏話頭
> **蕭平治**

舊年（1997）五月，清華大學呂興昌教授ê台灣文學研究工作室Home Page開業，內面有一間「台灣俗語鹹酸甜」ê kám-á店，看伊用漢羅lām寫ê方式寫台灣俗語，感覺真趣味，to̍h  kap伊討論，三講四講教授soah來招學生tàu脚手，由鼓勵試寫開始siâⁿ學生入甕，然後講伊真無閒，to̍h分派工課講咱來輪流寫，一人一日一chhiám，教授ê話m̄敢違逆，to̍h  ná學ná寫--落-去，經過教授ê褒獎煽動，歸尾ngē將chit間kám-á店放hō͘學生顧，做伊去做khah大ê工事。

實在講，chit間kám-á店對學生來講是一擔千斤擔，過去罕得寫文章，chit-mái hiông-hiông叫學生tio̍h-ài一日寫一篇，親像leh交作業kāng款，有影有夠食力。師父ê話無聽mā bē-sái--chit，自án-ne青盲--ê m̄驚銃，一篇一篇寫無停睏，驚阿爸--leh！有教授thèng-hó靠，nā寫了bē見眾--lih，beh笑師父一定hông笑頭前，師á工bih tiàm後壁，ka-tī檢討to̍h好。Taⁿ to a̍h寫bē少，寫得好寫得bái  tio̍h看ta̍k-ke kā阮批評，阮ka-tī ê o-ló是：m̄成猴，kah a̍h做一睏寫出了兩百五十chhiám--lio͘h！算算--leh koh有十thóng萬字--koh，連ka-tī mā感覺懷疑懷疑，苦勞實在值得ka-tī褒。

寫台灣俗語鹹酸甜ê向望有兩項：

第一、想boeh挽救giōng beh失落ê台語Hō-Ló話：台語聲韻ài靠面對面教學來完成，但是台語Hō-Ló話ê詞類、語法ē-sái-chit tī文字頂面hō͘人有樣看樣來學習。蕭平治ham-bān講話，bē-hiáu『出口成章』，koh khah ham-bān寫文章，不過有兩ê特點鼓勵伊勇敢來寫，五十外beh六十歲ê人，台語ê純正免得議論m̄免懷疑，伊感覺講話ham-bān m̄是缺點，因為伊聽ka-tī ê母語聽ē真，bē-hiáu寫慢慢á學to̍h好。

Boeh寫台語ē通順koh liú-lia̍h，需要了解台語聲韻ê變化，kap應用一套台語ê書寫文字，常聽人怨嘆講台語真好聽，boeh用文字寫出伊聲影，實在chiâⁿ pháiⁿ-pháng，借字借音lóng m̄是好方式，chhōe古字koh欠hit-lō功夫，to̍h算講你寫ē出，mā m̄敢保證別人看有，che，確實是有影ê事實，mā困擾咱台灣人kúi-nā百年，其實boeh解決chit-ê tāi-chì真簡單，只要你觀念小可改變，mài kan-nā限定tī漢字chit-ê範圍來chhia-piàⁿ，應用羅馬字來thàu-lām，漢字羅馬字tàu做夥相好，親像蕭平治寫俗語鹹酸甜án-ne 100%寫出心內事，嘴講ê音聲，chit方面ê應用蕭平治已經m̄驚。

第二、借俗語來了解台灣文化：俗語是語言ê精華，生活上活跳跳ê對談，先民生活ê寫真，phah-piàⁿ ê脚跡，有真言，有滾笑，有高雅，有粗俗，有hiau-pai，有無奈，有尊重，有相削…總--是人ê一生過程，你所經驗ê鹹酸苦chiáⁿ，無一項講無tio̍h--ê。蕭平治細漢tī庄脚出世，長久以來tòa-tī chhân-tiong-ng（田中），所以講tio̍h話真正世俗，世俗ê人生表現tī世俗ê語言內底，台灣俗語表達ê是台灣人活lèng-lèng ê生活，當然有高雅mā有奢華詈罵，高雅--ê繼續傳教，粗俗--ê教人m̄-thang烏白講亂使來，iau飽吵，因為語言是中性--ê，在人án-chóaⁿ使用niā-niā。

台灣俗語that-tó街，比貓á毛koh khah chē，一日一chhiám，寫十冬mā寫bē完，boeh án-chóaⁿ選題材，蕭平治ê辦法是án-ne：格言漢文ê部份，用北京語ē-tàng了解，盡量mài選，其他--ê隨機選擇，看電視看報紙，聽人講話，kap人對談，特別tī庄脚所在，tī市場內，不時都有俗語làu--出來，chit種生活化ê語言，hō͘伊ùi文字上出現，to̍h是siāng好ê題材。有tang-sî-á無靈感，tio̍h-ài péng先覺專家ê著作來編故事、phò-tāu講báng-gah，話來話去mā是boeh ka講kah有一支柄thang好giâ。

1 ê欠腹腸，肚內無文章ê半老老人，用心計較寫出chit款無kāng款ê文章，看無ê人ē笑講寫he. 是siáⁿ-mih文章，文字lām-lām chham-chham，也無『引經據典』，講hit-lō ná親像無讀過冊ê人講ê話，chiah ham-bān也敢提出來展。看有ê人，（台灣話ē-hiáu講，羅馬字ē-hiáu讀）看了後siāng少mā ē肉文笑講，koh親像teh聽人開講話仙kāng款，感覺趣味趣味--koh。請多多kā阮批評指教，感謝！

### 《台灣俗語鹹酸甜》開基祖是呂興昌教授
1996年，tī賴和文化基金會營隊聽清大呂興昌教授全程台語上課，足感動。

1997年，呂興昌教授ê《台灣文學研究工作室Home Page》開業，開始kō͘漢羅文寫台灣俗語鹹酸甜。後--來牽成蕭平治試寫，tī 250工寫250 chhiám。

### 「台灣俗語鹹酸甜250串」tio̍h賞
1998年，「台灣俗語鹹酸甜250串」得著教育部漢語方言著作賞，佳作獎金5萬，che是蕭平治唯一參選台語文比賽。

### 感謝財團法人彰化縣賴許柔文教基金會
Tī 1999年、2000年、2001年，接紲出版3冊《台灣俗語鹹酸甜》。

熟似賴許柔基金會 賴憲平董事長ê一段機緣。為著boeh討1本《赤腳年代》伊親身送冊來，然後聽3篇俗語鹹酸甜，to̍h決定幫忙出版第一冊。

### 感謝台中教育大學台文系主任楊允言教授

熟似楊允言大約tī 1996年台語網（taigu@googlegroups.com）。

大約2002年，伊kā 550篇《台灣俗語鹹酸甜》掛tiàm「白話字台語文」ê網站超過20冬，平均每日踏腳到chiūⁿ千個台文系、台文所ê師生。（網站已經無--去。）

### 感謝林俊育招有志重新校正
2022年，林俊育講boeh kā《台灣俗語鹹酸甜》起造網站，叫我寄3冊紙本hō͘葉建良、蔡逸民、柯王炳勳3位有志重新校對電子版。

### 特別感謝蔡逸民整合3本冊用字
林俊育長老起造網站猶未完成進前，2023年蔡逸民kā 3本檔案整合一致用字，kah我共同確定，開足濟時間精神chiah完成新版本。

### 感謝《打狗台語文促進協會》起造網站上網
而尾《打狗台語文促進協會》kā《台灣俗語鹹酸甜》1、2、3冊550篇起造網站公開上網，mā kā前衛出版社出版第四冊網鍊掛tī網站紹介。
