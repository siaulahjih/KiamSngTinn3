---
chapter: 鹹酸甜第3冊
title: 136. 三腳tiô，四腳跳
author: Siau Lah-jih
date: 2021-07-16
category: chheh
show_chapter: 1
layout: post
toc: true
---

## 〈136〉
# 三腳tiô，四腳跳
> **Saⁿ kha tiô, sì kha thiàu**
 
我siāng-kài趣味ê運動：（國小學生台語演講稿）

講tio̍h運動，阮gín-á人siāng歡喜，講tio̍h上體育課，阮to̍h「三腳tiô，四腳跳」，『高興的不得了』。

運動ê項目真chē，phah球、跳遠、kap跳高，跳舞、體操、走相jiok，sio-ián、soh 竹篙、kap giú大索，ta̍k項lóng mā好，ta̍k項lóng mā真好thit-thô，萬百項運動項目，我siāng趣味--ê to̍h是「走相jiok」。為siáⁿ-mih？請恁諸位評判先生kap阿伯、阿姆、老師、同學，聽學生說分明：

走相jiok，真趣味，ē-sái-tit緊，mā ē-sái-tit慢，歡喜ê時陣pòng-pòng走，腳痠ê時陣liāu-liāu-á是，體力nā讚to̍h ná走pio，走了nā thiám to̍h來慢慢á走，隨在咱，心適興，緊á是慢，lóng可以，你講chit款ê運動是m̄是真趣味，你nā有趣味「走相jiok」，一定ē hō͘你歡喜！

透早--起-來，天tú phah-phú光，運動衫褲、運動鞋，一切款好勢，出門開始se̍h，行過街路，oat入去田園，風微微á吹，稻á芳lām草á味，hō͘人心涼脾thó͘開；hāⁿ過一條水溝，聽he水流聲，hō͘我想起阮阿娘，chit-mái tú-leh煮飯等我轉去食；sòa--落-去天色已經光iāⁿ-iāⁿ，有看tio̍h人影，我to̍h開始大步走，跳過田岸，liâu過低水ê菜園kap弓蕉腳，已經boeh七點，趕緊phiu-liu-siu趕--轉-去，阿母飯煮熟等我食，食飽boeh載我去學校，che to̍h是讀冊日子ê早起。

Nā是歇睏日，我to̍h招阿爸kap阿i，saⁿ-kap做夥去peh阮Chhân-tiong-ng ê鼓山寺，鼓山寺離田中街路有兩公里，阮慣勢用行路，無ài坐車，出門進前先約定，siáⁿ人tāi先到山腳，tio̍h-ài小等，thèng-hāu會齊chiah koh起程，阿母khah ham-bān，半行半走做頭前，我hām阿爸是半走半lōng，piàⁿ看siáⁿ人無夠力tio̍h-ài半路停，結果a̍h是我siāng gâu，一路無停khùn，得tio̍h第一等，阿爸講我ê本等是生成。

半生成，是有影，自細漢to̍h真愛kap人走相jiok，tiāⁿ-tiāⁿ mā tio̍h一等，人人o-ló我是chi̍t-ê飛毛腿，koh比論是非洲ê羚羊，走pio--起-來ná leh飛，siáⁿ人都tio̍h tòe後尾，無人thang比phēng，『羚羊快腿』to̍h án-ne叫tiâu底。

講正經，boeh做『羚羊快腿』m̄是hiah簡單，m̄是kan-nā趣味to̍h ē-sái--chit，趣味是hō͘人走--起-來khah歡喜，boeh進步，iáu是平常ê練習siāng要緊，身軀身ài正，目chiu看頭前，雙手自然『擺動』，腳步輕鬆koh chiâu-ûn；面容m̄-thang siuⁿ嚴肅，mā bē-sái kek khong-khong戇戇，總講一句，心ài專注，走ho͘輕鬆，nā是分心，to̍h ē影響效果，siāng好ē-tàng節時間，ta̍k pái做比較，ka-tī比ka-tī，突破記錄，一日贏過一日。

走相jiok a̍h是走pio，ē hō͘人有活力，精神好，體力活lèng-lèng，增加抵抗力，百病bē發生，ta̍k-ê做夥來運動，做夥來走pio，走出健康，走出希望，走出有ǹg望美麗ê人生。講tio̍h運動，講tio̍h上體育課，講tio̍h走相jiok a̍h是走pio，阮隨時to̍h「三腳tiô，四腳跳」，『高興的不得了』。演講到chia soah，祝ta̍k-ê身體健康，平安，吉祥！

 
### 【註解】

|詞|解說|
|Tiô|跳。|
|走相jiok|『追逐賽跑』。|
|Sio-ián|『摔角』。|
|Soh竹篙|『爬竿』。|
|Giú大索|『拔河』。|
|Liāu-liāu-á是|寬寬á是，慢慢á來。|
|走pio|Cháu-pio，走相jiok。|
|Se̍h|『繞』。|
|Lām|『參雜』。|
|光iāⁿ-iāⁿ|『天已大亮』。|
|Phiu-liu-siu|『一溜煙』。|
|阿 i|阿母。|
|Peh|爬（山）。|
|Chhân-tiong-ng|田中，田中央。|
|Hām|『和』。|
|Lōng|『動物奔跑』。|
|Tiāⁿ-tiāⁿ|常常。|
|羚羊|Lêng-iông。|
|Tiâu底|『習慣成自然』。|
|Chiâu-ûn|『均勻不脫節』。|
|Kek|裝。|
|活lèng-lèng|活力充沛。|
