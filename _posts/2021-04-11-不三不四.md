---
chapter: 鹹酸甜第3冊
title: 041. 不三不四
author: Siau Lah-jih
date: 2021-04-11
category: chheh
show_chapter: 1
layout: post
toc: true
---

## 〈041〉
# 不三不四
> **Put sam put sù**
 
「不三不四」án-chóaⁿ念？M̄三m̄四，m̄ tio̍h。Tio̍h-ài念文音（讀冊音），put-sam put-sù chiah tio̍h，án-chóaⁿ講？「不三不四」解說做m̄是三m̄是四，無ha̍h意思，應該ài解說做無正經ê意思。

「不三不四」是講cha-bó͘ gín-á ê行為言語siuⁿ chhìn-chhái，欠三從四德ê修養，照古例，做cha-bó͘人有夠苦楚鬱卒，在家從父，出嫁從夫，夫死從子，一點á都無ka-tī ê主張，叫做三從；婦德、婦言、婦容、婦功叫做四德，比cha-po͘人ài修養--ê khah嚴格，連講話化妝都tio̍h受限制。

時勢變遷，男女平等，女性愈來愈自由，束pa̍k愈來愈少，chit-mái ê少女打扮，穿插講話，nā遵照古早ê標準，全lóng無合格，莫怪有人看kah chiok好sńg，有人看kah起he-ku，che是siáⁿ時代，án-chóaⁿ ē不男不女，「不三不四」。

三從四德ê古道德tio̍h ài改，m̄-thang koh用來陷害女性ê將來，但是時代一直開放，mā ǹg望chit-mái少年gín-á姊，a̍h是少年gín-á兄，tòe流行tio̍h chām-chat，siáu kah siuⁿ過pōng，hō͘人看做khong，hō͘人phì-siùⁿ做「不三不四」無正經，tō m̄好。

 
### 【註解】

|詞|解說|
|變遷|Piàn-chhian。|
|穿插|Chhēng-chhah，『穿著』。|
|看kah chiok好sńg|『眼睛吃冰淇淋當然好玩』。|
|He-ku|He-ku喘，bē爽快。|
|Chām-chat|『節制』。|
|Siáu|『瘋狂』m̄是『發瘋』。|
|Phì-siùⁿ|批評譏笑。|
