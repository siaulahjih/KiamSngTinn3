---
chapter: 鹹酸甜第3冊
title: 023. 三色人講三色話
author: Siau Lah-jih
date: 2021-03-23
category: chheh
show_chapter: 1
layout: post
toc: true
---

## 〈023〉
# 三色人講三色話
> **Saⁿ-sek-lâng kóng saⁿ-sek-ōe**
 
台灣日報九月初一，第六版消息：今á日開學--lò͘！義務教育boeh寫新ê一頁。內面是報告ùi今年開始入學ê國中、國小新生，有真chē教育新政策boeh開始實施，iā to̍h是講一年一年漸漸boeh來試辦，做為學生gín-á ê家長，bē-tàng m̄知。

內底報導--ê有每班35人ê小班制，che應該ta̍k-ê家長lóng贊成ê政策；另外講小學三年級ê學生，ùi今年to̍h boeh接受「鄉土教學」ê洗禮，是正式課程，che Siau Lah-jih個人to̍h有意見boeh做chē談論--lò͘！既然是boeh教在地ê歷史、地理，a̍h是文化、故事，siāng ē-tàng傳達意思、思想--ê，ài用siáⁿ-mih語言？Siáⁿ-mih文字？當然客人tio̍h用客話，用客家文字；阿美族ài用阿美族ê語言kap文字；hō-ló人tio̍h用hō-ló話，寫台語文，án-ne m̄-chiah有法度表達出真正ê心聲。

當然，Siau Lah-jih án-ne ê講法，有人bē同意，che是正常--ê，因為「三色人講三色話」，有人講恁寫he（漢字lām羅馬字）阮a̍h看無？

你過去聽老師kā你教國語，應該你mā bat心內講過「我聽無」，ah chit-mái你m̄是已經聽有--ā，實在是boeh kap m̄ niā-niā！

另外有人ē講恁寫he a-tok-á（M̄是lah！是白話字），阮a̍h看無？

其實nā是有心，費淡薄á時間來學，一定學ē-hiáu，漢字是字，羅馬字mā是字，boeh寫台語文，nā kan-nā堅持boeh用漢字，註定死路一條。台灣話（當然包含各族群ê語言）已經變形，giōng-boeh無氣絲á，nā無趕緊解救tio̍h bē赴--à，你kám甘hō͘台灣話消失--去？

咱來繼續koh看--落-去：教育部三年後boeh推動九年一貫新課程，其中規定國小五、六年級ài全面落實英語教學，聽講台北市今年起to̍h boeh提早享受雙語教學！！！？？？Ē記得幾年前，洪惟仁老師tio̍h leh怨嘆幼稚園teh廣告雙語教學，原來是北京語（國語）kap英語，無疑今á日咱政府ê政策kap當時ê幼稚園招生廣告kāng款。

早前強迫北京語(國語)教育，用hit-lō『國語直接教學法』來消滅咱ê母語，chit-mái boeh用落實『英語教學』又koh boeh來kā咱台灣人族群ê母語放外外，做chi̍t-ê台灣人，nā是boeh想siuⁿ chē，心情實在bē快活！「三色人講三色話」，一定ē有人kap Siau Lah-jih無kāng款ê角度看法，mā請ta̍k-ê關心母語ê台灣人出來講chē意見--leh！

 
### 【註解】

|詞|解說|
|三色人講三色話|三種人講三種話，kap皮膚色澤一點á都無關係。|
|做chē|做一寡，『做一些』；chē，chi̍t-ê ê合音字。|
|在地|Chāi-tē，本地。|
|客人|Kheh-lâng，『客家人』。|
|聽有--ā|『聽懂了』。|
|Boeh kap m̄ niā-niā|『要與不要而已』。|
|A-tok-á|鼻á尖尖ê外國人。|
|費淡薄á時間|『花點時間』。|
|Giōng-boeh|『快要』。|
|Kám甘|『敢情真的甘心』。|
|無疑|想bē到。|
|『國語直接教學法』|M̄管學生聽有聽無，老師一律講北京語，比手畫刀表達意思，硬教hō͘學生了解。|
|放外外|『置之度外』。|
