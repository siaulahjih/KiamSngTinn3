---
chapter: 鹹酸甜第3冊
title: 114. Thèng-hó做禮數，也thèng-hó做桌布；也thang做禮數，也thang做桌布
author: Siau Lah-jih
date: 2021-06-24
category: chheh
show_chapter: 1
layout: post
toc: true
---

## 〈114〉
# Thèng-hó做禮數，也thèng-hó做桌布；也thang做禮數，也thang做桌布
> **Thèng-hó chò lé-sò͘, iā thèng-hó chò toh-pò͘；Iā thang chò lé-sò͘, iā thang chò toh-pò͘**
 
百貨店leh喝俗賣，其實是leh促銷變把戲，人講俗物食破家，to̍h是生理人siāng知顧客心理，貪俗自然to̍h有人來交關，薄利多銷，也thang卸一寡貨底，一兼二顧，摸蜊á兼洗褲，這是生理人買賣ê撇步，將本求利，總是ài想盡步數thàn錢。

既然有俗貨thang好買，三、四ê cha-bó͘人相招tàu陣行，看有thang揀幾領俗koh kah意ê súi衫--bò͘，買ka-tī穿mā好，買hō͘ ang婿、後生、cha-bó͘-kiáⁿ mā好，加減買，boeh穿to̍h有。

好ka-chài，iáu無俗物食破家，一人chiah買kah che兩、三領niâ，一時間，阮tau客廳soah變做時裝展覽會場：

蕭太太，我穿chit領好看--bò͘？

Bē-bái！好看koh俗，兩百kho͘，粗穿mā好。

陳太太，我chit領ò͘-bah（over）chiâⁿ合軀neh，koh ná像訂做--ê，khah貴--淡-薄-á，四千二tiâu-tiâu，一kho͘銀都m̄ lak，講chit領m̄是促銷品。Aih！愛--到-tè-à無買睏bē落眠。

Ē價值--lih-lah！

Ŏ͘~！蕭太太chit軀siāng好看，花草súi koh時行，aih！布底mā bē-bái，絨á neh。

有影ē買--得，做工幼koh工夫，恁看，車工、內裡、鈕á lóng真頂真，koh講chiah jī-á-gō͘ niā-niā，俗kah ná siáⁿ，也bē jiâu，買來粗穿、幼穿lóng總好。「Thèng-hó做禮數，也thèng-hó做桌布」，ē價值--lih-lah。

Iáu是蕭太太khah gâu買！

He也tio̍h講，裁縫師傅，西裝店ê老闆neh！

俗物無好貨，to無影？
 
### 【註解】

|詞|解說|
|Thèng-hó|可以。|
|四千二tiâu-tiâu|四千二，chi̍t-sut-á都m̄落價。|
|時行|Sî-kiâⁿ，流行。|
|Jī-á-gō͘|二百五。|
