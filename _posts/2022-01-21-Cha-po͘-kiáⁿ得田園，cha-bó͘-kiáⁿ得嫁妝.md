---

title: 141. Cha-po͘-kiáⁿ得田園，cha-bó͘-kiáⁿ得嫁妝
author: Siau Lah-jih
date: 2022-01-21
category: chheh
show_chapter: 0
layout: post
toc: true
---
  
## 〈141〉
# Cha-po͘-kiáⁿ得田園，cha-bó͘-kiáⁿ得嫁妝
>**Cha-po͘-kiáⁿ tit chhân-hn̂g, cha-bó͘-kiáⁿ tit kè-chng**
 
最近hō͘一位親chiâⁿ煩kah giōng boeh bē講話，因為是兄弟姊妹冤家財產ê家庭事，1-ê講一款，chit-ê講mā有理，hit-ê講mā有理，Siau Lah-jih án-ne ìn mā m̄ tio̍h，án-ne講mā得失人，ham-bān講話有khah輸，kui-khì做啞口。

親chiâⁿ ê序大人頂kó͘月過身，留落遺產boeh辦相續（siong-sio̍k）繼承，tio̍h ài兄弟姊妹ê印á齊全chiah有法度辦理，本chiâⁿ兄弟姊妹ê感情iáu算bē-bái，boeh辦繼承是無siáⁿ問題，只要母舅出面講講--leh，按照古例「cha-po͘-kiáⁿ得田園，cha-bó͘-kiáⁿ得嫁妝。」To̍h ē發落kah好勢好勢，嫁出ê cha-bó͘-kiáⁿ應該bē加講話chiah tio̍h，因為傳統ê觀念，有孝ê序細lóng是án-ne做。

Tāi-chì發生tī嫁出ê屘cha-bó͘-kiáⁿ，in tau chit幾年經濟真bái，拖累chiâⁿ chē債務，m̄-chiah去想tio̍h in老爸留--落-來hia ê財產，應該mā ài有我ê份額，聽人講，根據民法規定，cha-bó͘-kiáⁿ kāng款ē-tàng分一份，既然án-ne，ài boeh我teh印á，當然我mā ài分一份。

Taⁿ tāi-chì pháiⁿ辦--ā，「兩難困境」boeh如何chiah ē-tàng排解，當然法治時代，依法辦理chiah應該，m̄-kú nā無按傳統方式處理，總是hō͘人感覺gāi-gio̍h gāi-gio̍h，恐驚手足之情ē án-ne phah不睦，財產ê粒積soah帶來罪惡不幸。

「Cha-po͘-kiáⁿ得田園，cha-bó͘-kiáⁿ得嫁妝。」Chit款觀念tio̍h改變，cha-po͘ cha-bó͘ lóng是kiáⁿ，遺產boeh án-chóaⁿ分配，做人序大是m̄是事先tio̍h ài發落分明，看是先立遺囑，寫ho͘清清楚楚，等候百歲年老，kiáⁿ孫chiah按遺囑照講照行，siáⁿ人to bē-tàng出聲；a̍h是認真chhiâⁿ kiáⁿ chiâⁿ人，叫in各人phah-piàⁿ，老--ê財產最後boeh捐hō͘別人，khah免過身了後，tī天頂看序細為財產冤家，ka-tī chiah來孤孤單單leh目屎流。

### 【註解】

|詞|解說|
|親chiâⁿ|親戚。|
|啞口|É-káu。|
|屘cha-bó͘-kiáⁿ|Ban cha-bó͘-kiáⁿ。|
|份額|Hūn-gia̍h。|
|Teh印á|Teh ìn-á，『蓋印章』。|
|Gāi-gio̍h gāi-gio̍h|感覺bē順序怪怪。|
|Phah不睦|Phah-put-bo̍k，『鬧翻了』。|
|遺囑|Ûi-chiok。|
|Chhiâⁿ kiáⁿ chiâⁿ人|養育kiáⁿ成為有路用ê人。|
