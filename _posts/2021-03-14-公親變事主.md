---
chapter: 鹹酸甜第3冊
title: 014. 公親變事主
author: Siau Lah-jih
date: 2021-03-14
category: chheh
show_chapter: 1
layout: post
toc: true
---

## 〈014〉
# 公親變事主
> **Kong-chhin piàn sū-chú**
 
林：里長伯--à！Taⁿ你來siāng tú好，請你講一句公道話，陳--先-生ê車定定khǹg tiàm阮門口，擋阮ê路，án-ne kám有理？咱拜託伊駛走，伊soah講he路a̍h m̄是阮ê，ta̍k-ê lóng是厝邊tau，伊實在食人夠夠！里長伯--à！拜託你ka講--一-下好--無？

里長：這無問題，我隨時kā你轉達。

陳：里長伯--à！你看停án-ne kám有m̄ tio̍h？

里長：是無m̄ tio̍h--lah！不過ta̍k-ê lóng是厝邊，小諒解--一-下！Mài kap伊計較。

陳：無--nò͘！He是公家劃--ê ê停車位neh，無，boeh叫我停去tah？

里長：既然án-ne，實在mā oh kā你拜託，我to̍h來kā林--先-生回--一-下，叫伊khah忍耐--leh！

里長：有影--lah！厝邊tāi，ta̍k-ê khah有參詳--leh總是khah好，其實人陳--先-生停án-ne mā無m̄ tio̍h，這是公所劃出來ê停車位。

林：停車位，停車位，伊ná m̄去停leh in hit pêng？里長伯--à！你講話tio̍h khah有赴人聽--leh，有車ê人lóng mā ūi有車--ê，親像阮無車thang駛ê人，to̍h一定ài hō͘人chau-that，拜託你里長伯--à koh去ka講，無，是boeh用小人--ê ō͘！

里長：Ah你ná thang án-ne講？我是憑情理講話，chóaⁿ thang講我leh ūi siáⁿ人？既然你nā認為án-ne講無pêⁿ-pāng，你to̍h m̄-thang叫我做公親，pháiⁿ勢--lah！我chit ê里長siuⁿ少年，hâm-bān做，tāi-chì辦無成，soah來「公親變事主」，hō͘你不平，請你另chhōe高明。

林：是你辦事無公正，soah怪人chhōe你麻煩，我boeh來去投調解委員會hō͘你看，看siáⁿ人khah有理，siáⁿ人khah有夠力，siáⁿ人ê情理ē贏。

少年里長伯--à一直hàiⁿ頭。親像chiah-nī無講情理ê人，hō͘你chhap--tio̍h，無「公親變事主」mā bē soah--得，khah吞忍--leh！

 
### 【註解】

|詞|解說|
|公親|調解人，『和事老』。|
|Khǹg tiàm|放在。|
|食人夠夠|欺人太甚。|
|赴人聽|『讓人聽得進去』。|
|Ūi|偏袒。|
|無pêⁿ-pāng|無平正，無公道。|
|Chhōe|尋找。|
|投|投訴。|
|chhap--tio̍h|接觸到。|
