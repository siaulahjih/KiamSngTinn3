---
chapter: 鹹酸甜第3冊
title: 096. Gín-á人，跳過溝，食三甌
author: Siau Lah-jih
date: 2021-06-06
category: chheh
show_chapter: 1
layout: post
toc: true
---

## 〈096〉
# Gín-á人，跳過溝，食三甌
> **Gín-á-lâng, thiàu kòe kau, chia̍h saⁿ au**
 
Gín-á ê活動力，實在驚死人，透早到學校，to̍h開始phut-phut跳，有夠無時閒，你nā mài ka約束，話是講bē了，比手畫刀連腳tiô kha-chhng-á gió。

透早到學校，一人chah三包，正手kōaⁿ飲料，倒手提兩粒肉包，a̍h是pháng kap美國割包，kha-chiah-phiaⁿ chiah phāiⁿ chi̍t-kâi大包á大包ê冊包，一路chông入教室，開始sut兼話山話水，一目nih-á食了了，講boeh早自修koh無想boeh看書，突然間聽tio̍h鐘聲歡喜ka̍h，隨時掃帚、畚箕sa-leh起脚走，boeh去樹á腳掃土腳koh ē-tàng sūn-sòa chhia-pùn-táu，走相lia̍h、跳hit條溝á，爽快ni-ni，歡歡喜喜。

Chiah上一節數學，to̍h等boeh得想下課，khiā--起-來、行禮ê口令iáu-bōe soah，人已經走出門口去，咱叫是in boeh去運動埕歡喜，結果m̄是，lóng走toeh福利社入去，牛乳、饅頭、包á、麵包、餅á，隨在ka-tī揀，揀揀食食--leh，隨時to̍h boeh koh去chhia-poa̍h-péng。

老師教in m̄ tio̍h入去教室食！

Ó͘！腹肚真iau neh，老師mài kā阮講--lah！

想--起-來有影真古錐，「gín-á人，跳過溝，食三甌」，有影to tio̍h！

Ē食chiah ē大，ē食運動量當然mā khah大，食ē--落-去，sòa--落-去to̍h是跳來跳去，koh ē放屁，成長定tio̍h健康，gín-á ê gâu大kài-sêng leh pûn風，「gín-á人，跳過溝，食三甌」，gín-á ê活動m̄-thang ka禁止，tio̍h教伊注意安全sè-jī，nā是tn̄g tio̍h kan-nā愛食m̄ tín動ê gín-á兄，做爸母--ê tio̍h斟酌sè-jī，『小胖哥、小胖妹』已經真chē，臭肥、lah-sap肥m̄是好看頭，he是無健康ê前兆，用減食儉食來減肥，不如培養運動ê趣味khah贏，何況約束gín-á mài食減食，m̄ nā無可能，mā是m̄甘。

 
### 【註解】

|詞|解說|
|三甌|Saⁿ-au，茶甌，『茶杯』。|
|Kha-chhng-á gió|『扭屁股』。|
|Chah三包|帶三包。|
|正手|Chiàⁿ手，『右手』。|
|倒手|Tò，『左手』。|
|Pháng|麵包。|
|Kha-chiah-phiaⁿ|『背』。|
|Phāiⁿ chi̍t-kâi|『背一個』。|
|大包á大包|『非常大包』。|
|Chông入|『衝進』。|
|Sut|食。|
|Sa-leh|『拿著』。|
|Mài kā阮講--lah|『不要跟我們講這些話啦』。|
|肥、lah-sap肥|『痴肥』。|
|好看頭|表面好看。|
|何況|Hô-hóng。|
