---
chapter: 鹹酸甜第3冊
title: 045. 做人ài有一路取
author: Siau Lah-jih
date: 2021-04-15
category: chheh
show_chapter: 1
layout: post
toc: true
---

## 〈045〉
# 做人ài有一路取
> **Chò-lâng ài ū chi̍t lō͘ chhú**
 
工夫ká簡單！Nā無三年四kò月，是boeh án-chóaⁿ kap人做師傅，che是khah早師傅人展工夫ê話母。

古早學徒制度，師傅教師á tio̍h明phín ài學三年四kò月，chiah ē-tàng出師，得tio̍h師傅ê真技藝，未出師ê師á只好tio̍h kā師傅phâng茶、chhoân家私頭á，kā頭家頭家娘做雜糙khang-khòe，sàu土腳、hiâⁿ茶、tàu chhōa gín-á，顧店內店外ê一切，siāng早起床，siāng òaⁿ去睏，to̍h是師á工本份，án-ne teh學工夫，chín ê少年人，kám有人boeh？

學師á實在是不得已，厝內sàn-chhiah讀冊又koh hâm-bān，ko͘-put-lī-chiong跟師傅學工夫，前三年tio̍h kā人tàu作穡，有閒ê時陣chiah thang看師傅學工夫，目色khá ê師á工學khah有，nā pān-tōaⁿ koh兼ài sńg，三年到師傅開始boeh pàng工夫，hit時師傅ê真工夫boeh開破hō͘你聽，你kám聽有？Koh四月日，人巧ê師兄弟已經boeh出師做師傅，ah你是boeh如何認輸？做半桶師有khah phah-sńg。

想當時kah人學師á，to̍h是boeh學一項趁食過日ê本事，「做人ài有一路取」，學bē-hiáu真本事，頭手師做bē成，二手mā tio̍h做，慢慢chiah koh學，繼續phah-piàⁿ，定tio̍h有成功ê一工，少年--ê，ta̍k-ê做夥來phah-piàⁿ，認真讀冊，a̍h是認真學一手工夫。

 
### 【註解】

|詞|解說|
|工夫ká簡單|工夫ná有hiah-nī簡單。|
|話母|『口頭禪』。|
|明phín|話講tī頭前。|
|目色khá|精明用目chiu to̍h看ē出祕訣。|
|Pàng工夫|傳授工夫。|
