---
chapter: 鹹酸甜第3冊
title: 058. 先小人，後君子
author: Siau Lah-jih
date: 2021-04-28
category: chheh
show_chapter: 1
layout: post
toc: true
---

## 〈058〉
# 先小人，後君子
> **Seng siáu-jîn, hō͘ kun-chú**
 
Khah早ê老厝邊江--先-生，舊年搬新厝，舊--ê hit間想boeh sut掉，to̍h貼出告示，經過半年khah加，chiah tī頂kò月賣--出去，景氣bái，房屋價siàu淒迷，十外坪ê街路厝，chiah賣280萬，實在siuⁿ俗，江--先-生最近欠錢用，這是ko͘-put-lī-chiang ê無奈。

買賣成交，字頭phah定tio̍h，提錢交厝，人講--ê銀貨兩訖了後，to̍h ài kap中人算khan-kâu-á料，買厝兩分，賣厝--ê一分，這是一般ê價siàu，nā有事先明phín，to̍h照phín照行。因為khan-kâu-á是厝邊，買賣進前a̍h無明phín，kan-nā講chhìn-chhái to̍h好，thèng-hāu買賣成立，boeh phah定頭ê時陣，可能是江先生siuⁿ過chhìn-chhái無注意，a̍h是無經驗引起，代書字寫好，hō͘ in過目teh印á，明明寫--ê是賣方佣金一分，照算tio̍h兩萬八，一時江太太soah來翻kha-chhia，嫌人siuⁿ貴，kan-nā boeh付一萬kho͘，當然人m̄肯提。Ta̍k-ê是厝邊，講tio̍h錢iáu是無hiah好講話，「先小人，後君子」，白紙寫烏字，寫kah明明明，ná有講好chiah koh反悔ê tāi-chì，boeh算照情理來，nā無kui-khì to̍h mài提mā無要緊。

Taⁿ to̍h害，江太太m̄甘付出hiah chē錢，來投hoân聽：有夠無意思，a̍h無帶念是老厝邊，hiah-nī敢，兩萬八正實boeh提kah夠夠夠。Iáu是江--先-生khah明理：古意人，m̄-bat買賣過，chiah ē siuⁿ疏忽，taⁿ定頭phah好，boeh翻boeh gô，已經無khah-choa̍h，人也無kā你欺，mā無kā你騙，叫代書寫契約，to̍h是「先小人，後君子」，chiâ叫咱bē-hiáu看清楚。

「先小人，後君子」，做tāi-chì，尤其是有利害關係ê金錢財產，tio̍h負責任ê khang-khòe，話講tiàm頭前，免得以後加講話。

 
### 【註解】

|詞|解說|
|小人|Siáu-jîn。|
|Sut掉|Sut-tiāu，賣掉。|
|淒迷|Chhi-bê。|
|Khan-kâu-á料|佣金。|
|明phín|話講tī頭前。|
|字|契約書。|
|Teh印á|『蓋印章』。|
|佣金|Iōng-kim。|
|翻kha-chhia|反悔。|
|Kha-chhia|腳車，牛犁田ê農具。|
|Kui-khì|『乾脆』。|
|投hoân聽|投hō͘ goán聽。Hoân，hō͘-goán ê合音。|
