---
chapter: 鹹酸甜第3冊
title: 117. 十婦，九妒
author: Siau Lah-jih
date: 2021-06-27
category: chheh
show_chapter: 1
layout: post
toc: true
---

## 〈117〉
# 十婦，九妒
> **Cha̍p hū, káu tò͘**
 
「十婦，九妒」！可能有影。M̄-kú請問，cha̍p ê cha-po͘，有幾ê bē怨妒食醋？

Cha-po͘人ōng-ōng-oa-oa，花天酒地，有幾ê cha-bó͘人ē忍受--得？答案是「十婦，九妒」，chhun--ê hit ê m̄是假仙to̍h是ham-bān cha-bó͘；cha-bó͘人一日走pha-pha，kap人學跳舞、唱歌，請問，有幾ê cha-po͘人ē鼓勵？除非cha-po͘人ka-tī有趣味，nā無，káⁿ ē無半ê。

Cha-po͘人hèng粉味，四界lo-so bóng khoe，見講to̍h是cha-bó͘、lia̍h龍、觀光siáⁿ-mih ē-sái烏白bong，請問in做人家後ê婦人lâng，有幾ê ē thun-lún？Cha-po͘人ê定論是「十婦，九妒」；換角度看無kāng款ê角色，nā是換做cha-po͘人ê另外hit一半，去舞廳kap人烏白phōng-chhiah-chhiah，a̍h是為tio̍h in tau事業tàu phah-piàⁿ，ko͘-put-chiang kap人花kap人kô，請問有幾ê做ang婿--ê講boeh？除了看錢目chiu金，甘願展出o͘-kui性地，nā無，一定十ê十 lóng講阮ná boeh？

「十婦，九妒」？Nā論男女私情，a̍h是ang-bó͘相kheng-hun感情，boeh講「十婦，九妒」，不如講「十ê cha-po͘，十ê無度量」。對感情ê自私獨占來看，cha-po͘人比cha-bó͘人實在khah容易食醋，只是為tio̍h boeh維護cha-po͘人ê自尊，嘴講無要緊，其實自古以來to̍h真掛意，m̄-chiah ē用「十婦，九妒」chit句名言kā cha-bó͘人chia̍h-sí-sí，to̍h是明證。

 
### 【註解】

|詞|解說|
|Ōng-ōng-oa-oa|Hi-hi-hoa-hoa，『嘻嘻哈哈』。|
|Chhun--ê|『剩下的』。|
|假仙|『假裝不會』。|
|走pha-pha|『不安於室』，kui日tī外口『串門子』。|
|Káⁿ ē無半ê|『敢情一個都沒有』。|
|Hèng粉味|『喜歡女色』。|
|四界lo-so bóng khoe|『到處吃女人的豆腐』。|
|Thun-lún|吞忍，忍受。|
|Kap人花kap人kô|『跟人打情罵俏』。|
|阮ná boeh|『我怎麼要呢』？|
|Kheng-hun|計較。|
