---
chapter: 鹹酸甜第3冊
title: 120. 乞食過溪，行李chē
author: Siau Lah-jih
date: 2021-06-30
category: chheh
show_chapter: 1
layout: post
toc: true
---

## 〈120〉
# 乞食過溪，行李chē
> **Khit-chia̍h kòe khe, hêng-lí chē**
 
Chit pái歇寒歇了有khah早，咱人十二月十四to̍h開始歇--à，都iáu未尾牙--leh。

To̍h是因為早歇寒，m̄-chiah有機會參加chi̍t-ê前後十二工ê營隊研習，結束後iáu ē赴piàⁿ掃厝內thang過年，牽手mā khah放心 hō͘咱出門，平等ê時代，厝內khang-khòe lóng放leh hō͘ cha-bó͘人bū-sà-sà，mā是無公平。

Chit-ê營區tī台中郊外新社所在，主辦單位事先to̍h kau-tài學員ài chah寒天衫á褲、食飯碗箸、洗tn̄g面巾、齒抿á…，連枕頭、棉被都tio̍h ka-tī準備。

Boeh出門前兩工，牽手to̍h三交帶四交帶，棉被tio̍h chah hit領羊毛被，風衣、衛生衣m̄-thang bē記--得，內衫褲、襪á加khǹg--幾-套-à，nā是無方便洗，chah轉來厝chiah洗，iáu有--hoⁿh，洗頭毛ê洗髮精，loa̍h-á、吹風機，感冒藥、胃散、綠油精、蜈蚣油mā m̄-thang làu-kau--ì，iáu有--hoⁿh……

好--à-lah！牽--ê！都m̄是boeh去做兵--kong，chah chiah chē行李是boeh án-chóaⁿ kōaⁿ，出一下門，kài sêng hit-lō「乞食過溪，行李chē」，mā chiah boeh去隔壁縣niā-niā，kám thang chah chiah chē，m̄ hō͘人笑--死！

Bē--lah！天氣變化pháiⁿ àn算，老歲á人iáu是款khah chiâu-chn̂g--leh khah安心，ah你tō無leh cha̍t頭--講，你m̄是講boeh駛車--去，khǹg khǹg toh車內m̄ tio̍h bē麻煩--lò͘！

Aih-hio͘h！Soah bē記--得，nā án-ne，面桶á、拖á，羊毛衫、phòng紗衫…，kui氣lóng kā hē-hē--落-去。「乞食過溪，行李chē」，果然kui欉好好──bô-chhò。

Chi̍t-ê bó͘有影khah贏三ê天公祖，chit-pái to̍h體驗--tio̍h-à，第一工天氣無lōa寒，第二工mā無感覺冷，第三暝，天氣突然變化，iáu-siū！寒天ná ē chiah-nī寒？Cha̍t頭，無寒ná有sêng寒天？結果hit一暝，內衫、衛生衣、phóng紗衫、jiàn-bah穿穿做一身，長褲襪á m̄敢thǹg，蓋棉被koh kā風衣tha̍h-tiàm棉被頂面，chiah感覺爽快溫暖來入眠。

天光日精神行出門腳口，tang時á chang暝落霜，落kah車頂鐵枋kha̍h一重冰，感謝牽手ê kin心，老--ê有老步定，實在無m̄-tio̍h。

 
### 【註解】

|詞|解說|
|Chah|『攜帶』。|
|齒抿á|Khí-bín-á，『牙刷』。|
|Loa̍h-á|『梳子』。|
|Làu-kau--ì|Làu-kau--khì，『漏掉了』。|
|Kōaⁿ|『提』。|
|Kài sêng|『非常像』。|
|Chiâu-chn̂g|齊全。|
|Cha̍t頭|頭殼cha̍t-cha̍t，無變khiàu。|
|Bô-chhò|無chhò，無錯。|
|Sêng|『像』。|
|Jiàn-bah|外套。|
|Tang時á chang暝|原來昨夜。|
|Kha̍h|『附著』。|
|Kin心|小心斟酌。|
