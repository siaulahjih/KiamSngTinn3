---
chapter: 鹹酸甜第3冊
title: 142. 食頭牙，撚嘴鬚，食尾牙，面憂憂
author: Siau Lah-jih
date: 2021-07-22
category: chheh
show_chapter: 1
layout: post
toc: true
---

## 〈142〉
# 食頭牙，撚嘴鬚，食尾牙，面憂憂
> **Chia̍h thâu-gê, lián chhùi-chhiu, chia̍h bóe-gê, bīn-iu-iu**
 
時機chiâⁿ bái，景氣chiâⁿ害，免看報紙新聞，kan-nā用感覺to̍h感覺ē出--來。

舊年，阮cha-bó͘-kiáⁿ in公司，to̍h裁員kúi-nā ê，無裁tio̍h--ê mā ta̍k ê減薪水，koh無人敢加講話，ta̍k-ê tiām chut-chut，m̄敢自力救濟，恐驚koh chi̍t-pái裁員ê時陣，可能ē輪tio̍h ka-tī。

Ē記得cha̍p-thóng冬前，時常leh hông請食尾牙，鎮內大間ê工場拜尾牙，一定請員工，因為好thàn食，錢thàn kah là-là叫，to̍h sūn-sòa請一寡朋友，a̍h是朋友ê朋友ê人客，做chē人情，交chē朋友，ta̍k-ê食kah笑bún-bún，siáⁿ-mih雞頭àⁿ chiâ，chiâ to̍h ē走路ê風俗，lóng mā改改hìⁿ-sak，食尾牙，都也無人面憂憂--ko̍h！

舊年一冬，有影chiâⁿ sêng草地鑼鼓chhi̍t-tong chhi̍t-tong chhaⁿh（一冬一冬慘），工場關--ê關，公司倒--ê倒，無關無倒--ê mā tio̍h裁員，chiah ē-tàng維持公司工場ê運作平衡，舊年ê尾牙酒大概chiâⁿ chē人食kah面憂憂chiah tio̍h。

「食頭牙，撚嘴鬚，食尾牙，面憂憂」。做頭家老闆，有做頭家老闆ê困難，做員工做工á人有in ê心酸鬱卒，做雞ài chhéng，做人tio̍h péng，這是合該然，tī時ē hông辭頭路，bó͘-kiáⁿ kám-ē gō肚，chiah是悲哀苦楚，莫怪食尾牙，ē面憂憂，食頭牙，ē撚嘴鬚。Mài失業siāng好，有khang-khòe做siāng實在。

 
### 【註解】

|詞|解說|
|Tiām chut-chut|『靜悄悄』。|
|Cha̍p-thóng冬前|十幾年前。|
|Àⁿ chiâ|『向著誰』。|
|Hìⁿ-sak|Tàn-sak，『丟棄』。|
|Gō肚|『餓肚子』。|
