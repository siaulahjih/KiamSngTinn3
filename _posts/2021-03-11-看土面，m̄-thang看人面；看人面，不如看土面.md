---
chapter: 鹹酸甜第3冊
title: 011. 看土面，m̄-thang看人面；看人面，不如看土面
author: Siau Lah-jih
date: 2021-03-11
category: chheh
show_chapter: 1
layout: post
toc: true
---

## 〈011〉
# 看土面，m̄-thang看人面；看人面，不如看土面
> **Khòaⁿ thô͘ bīn, m̄-thang khòaⁿ lâng bīn﹔ Khòaⁿ lâng bīn, put-jû khòaⁿ thô͘ bīn**
 
人ài勤儉，腳踏實地，kut-la̍t phah-piàⁿ，人nā有一藝在身，to̍h m̄免煩惱ē去ho͘ iau--tio̍h，雖然boeh thàn大錢ài有運氣，m̄-kú nā boeh thàn chē三頓飽，應該無問題。

作田人，過去nā ē-hiáu駛田、割稻、so草、踏koah-pē，只要你肯做，穡頭是做bē了，看土面to̍h好，m̄免看人ê目色，人自然ē chhiàⁿ你作穡。Chín to̍h無一定，農耕機械化，有錢人割稻á機、佈田機一下hak，khah chē ê khang-khòe lóng hō͘ in ba̍uh了了，chhun--ê ê作田兄，boeh ka-tī親身落田chhia-poa̍h-péng，實在算bē-hô mā艱苦做，kui-khì chhiàⁿ人做khah條直，有tang時á koh ē chiàⁿ無人工，chit-ê時陣soah tio̍h看人面，人chiah boeh kā你tàu-saⁿ-kāng，kám m̄是時代leh大變化！

親像阮庄內一位少年兄哥，厝--ni̍h作甲外地，一日無閒到暗，ta̍k日lóng leh看土面，可是怨嘆到taⁿ娶無bó͘，因為講tio̍h大做大落ê作田人，cha-bó͘ gín-á to̍h驚kah boeh死，ko͘-put-chiong in爸叫伊去工場食頭路，kap人做作業員，落尾bó͘娶到手，chiah將頭路辭掉，轉去koh作穡，你講「看土面，m̄-thang看人面」ê道理kám ē成立，作穡人ê悲哀án-ne to̍h看ē出來。

既然「看土面，m̄-thang看人面」ê時機已經過去，chit-mái ê少年人siāng好是認真讀冊，nā是無ài讀冊，to̍h ài認真學手藝，一技在手，食穿to̍h無問題，mā chiah bē時常kā爸母伸長手，hông看做食死飯--ê。

 
### 【註解】

|詞|解說|
|Iau--tio̍h|『挨餓』。|
|Chín|現在。|
|Hak|購置財產。|
|Ba̍uh|包去做。|
|算bē-hô|『不划算』。|
|Chhiàⁿ人|僱請人。|
|大做大落|『大戶人家』。|
