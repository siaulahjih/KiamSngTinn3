---
chapter: 鹹酸甜第3冊
title: 103. Lám-lám cha-po͘，khah贏勇勇cha-bó͘
author: Siau Lah-jih
date: 2021-06-13
category: chheh
show_chapter: 1
layout: post
toc: true
---

## 〈103〉
# Lám-lám cha-po͘，khah贏勇勇cha-bó͘
> **Lám-lám cha-po͘, khah iâⁿ ióng-ióng cha-bó͘**
 
禮堂邊hit塊空地，是一年á生早起時集合訓練規矩ê場所，升旗、講話、做體操、跳舞、表演ta̍k日lóng tī chia活動。因為東pêng boeh起一棟教室，起厝材料滿滿是，工程車出出入入，無方便koh危險，ko͘-put-chiang將活動ê位置tio̍h徙khah西pêng--一-下。

Hit日，一年á ê老師準備boeh搬徙hit台司令臺，大約tio̍h徙二十公尺，十一ê老師手ńg pih--起-來，腳馬sòa ho͘在，一聲開始「Haih-sioh！Haih-sioh」to̍h boeh扛徙位，大粒汗細粒汗kòng-kòng流，舞五、六分鐘chiah徙兩公尺遠，無伊法度。

總務蕭主任tú好巡視來到chia：各位老師！Taⁿ暫時好停睏，看恁芳汗一直bun，hō͘人m̄甘不忍心，我來去頭前運動埕hit pêng，叫幾ê-á少年後生á來tàu腳手，小等--兩-分-鐘，liâm-mi to̍h來。

原來一年á ê級任老師lóng是cha-bó͘--ê，莫怪粗重khang-khòe做bē來。

Chi̍t-tah久á，chông來四ê cha-po͘老師，斯文斯文，體格生做鐵骨á生鐵骨á生，隨時身軀àⁿ--落-去，八支腳屈好勢，『一、二！一、二！』一目nih-á徙到預定ê所在，koh頓kah好勢好勢，thang-hō͘一年生舉行『朝會』。

感謝--ō͘，恁chia-ê cha-po͘老師！有影恁chia ê「lám-lám cha-po͘，khah贏」阮chia ê「勇勇cha-bó͘」to-tio̍h，勞力--lah！

「Lám-lám cha-po͘，khah贏勇勇cha-bó͘」，是leh論體力，上帝創造人類本chiâⁿ tio̍h分男女，意思是boeh hō͘人認清身分，互相合作，互相疼痛saⁿ-kēng，創造美滿ê人生，聰明才智平pāng無分，體格力頭卻是ùi青春年代以後to̍h開始分明，幼秀khang-khòe nā有用心學，siáⁿ人都ē-hiáu，nā是粗重khang-khòe，iáu是cha-po͘人khah khiàng。「Lám-lám cha-po͘，khah贏勇勇cha-bó͘」，mā是有影。

「Lám-lám cha-po͘，khah贏勇勇cha-bó͘」，你nā ka誤會是cha-po͘人事事項項lóng佔贏，he to̍h偏見了，大男兒主義ê cha-po͘人tio̍h注意，論體力有影「lám-lám cha-po͘，khah贏勇勇cha-bó͘」，nā是論智慧辦事能力，khiàng腳cha-bó͘，可能ē hō͘你真大ê壓力，時代無kāng--lò͘，無論男女，無論好pháiⁿ時機，ài piàⁿ chiah ē贏。

 
### 【註解】

|詞|解說|
|Lám|身體無勇厚病。|
|東pêng|Tang pêng，『東邊』。|
|手ńg|『衣袖』。|
|Pih起來|『捲起來』。|
|腳馬sòa ho͘在|『馬步站穩』。|
|來到chia|來到chit-ê所在。|
|一直bun|一直流，ùi毛管khang bùn出來。|
|Chông來|跑過來。|
|鐵骨á生|瘦瘦無肉ê體格。|
|Àⁿ|『腑下』。|
|頓|Tǹg，chhāi，安置。|
|Chia-ê|『這些』。|
|Saⁿ-kēng|互相扶持。|
|平pāng|Kāng款公平無分大細。|
|Khiàng|強，能力強。|
