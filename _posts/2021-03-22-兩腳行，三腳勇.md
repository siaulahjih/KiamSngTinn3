---
chapter: 鹹酸甜第3冊
title: 022. 兩腳行，三腳勇
author: Siau Lah-jih
date: 2021-03-22
category: chheh
show_chapter: 1
layout: post
toc: true
---

## 〈022〉
# 兩腳行，三腳勇
> **Nn̄g kha kiâⁿ, saⁿ kha ióng**
 
Che是一層嚴肅ê問題，cha-po͘人愛聽，cha-bó͘人mā愛in ang『很行』。

性學專家江萬煊(soan)教授已經七十外，伊m̄是老不修，Siau Lah-jih khah少年boeh六十，mā m̄是bē-hiáu想，烏白亂說烏白亂想。

食色性也，無食ná ē活，無性活動，ná ē生湠？食是chiâⁿ簡單，食好食bái免人管，有衛生無衛生，有超過度a̍h是無夠營養，to̍h ài ka-tī節、ka-tī顧，有人大嘴食肉，大嘴lim酒，tn̄g tio̍h痛苦病疼to̍h ka-tī認命。（病從口入）

只是chit-ê性kap愛，有真chē人lóng分bē清，尤其是cha-po͘人，講tio̍h性、色to̍h笑微微，kan-nā笑笑過去iáu無要緊，siāng驚--ê to̍h是hit款chheⁿ狂狗性質，想--tio̍h to̍h boeh，轉去亂in俺bó͘是kan-nā in bó͘ leh hō͘伊創治，nā是起khong-khám，亂亂來烏白是，真真正正害人害自己，色--字害人，當今ê社會是滿滿是。

閹掉m̄是辦法，thun-lún忍耐kám bē鬱卒？有智慧ê人靠修養，培養藝術hō͘伊昇華，普通人只有去開cha-bó͘化消心悶，nā tn̄g tio̍h生理、心理有pháiⁿ去ê人，聽講tio̍h『威而剛』to̍h興chhih-chhih，mā m̄管伊有事實a̍h無事實，買買食食--落-去chiah來論有理iā無理。

其實講tio̍h chit款ê tāi-chì，江醫師講了siāng有理，人伊講：「兩腳行，三腳勇」，ná tio̍h siáⁿ-mih仙丹藥單，意思to̍h是叫人多運動，兩支腳nā捷行，身體自然勇壯，cha-po͘人siāng煩惱ê hit支第三支，江醫師講一定一tó͘勇，人伊講in ang-á-bó͘-á tàu tàu--leh mā百外外，雖然m̄是定定是，m̄-kú mā不時to̍h笑bī-bī，che lóng是「兩腳行，三腳勇」ê功用，醫生人bē kâng騙，恩愛ê ang-bó͘，有愛ê夫妻，趕緊，趕緊去運動，bóng行bóng講，bóng笑bóng chông，生活快樂，身體健康。

 
### 【註解】

|詞|解說|
|生湠|Seⁿ-thòaⁿ。|
|Chheⁿ狂狗|表示急性。|
|創治|Chhòng-tī，戲lāng，侮辱。|
|Khong-khám|起發狂烏白來。|
|烏白是|無分是非，lóng認為是。|
|去開cha-bó͘|『去嫖妓』。|
|捷行|常常行路。|
|一tó͘勇|第一勇。|
|Tàu tàu--leh mā百外外|『湊在一起也有一百好多歲』。|
