---
chapter: 鹹酸甜第3冊
title: 005. 矮人厚hēng，lò人無情
author: Siau Lah-jih
date: 2021-03-05
category: chheh
show_chapter: 1
layout: post
toc: true
---

## 〈005〉
# 矮人厚hēng，lò人無情
> **É lâng kāu-hēng, lò lâng bô chêng**
 
「矮人厚hēng，lò人無情」，這是一句無合時代ê俗語，siāng好m̄-thang烏白講，講了ē得失人，講了ē phah pháiⁿ ka-tī ê氣質，人矮m̄是罪過，lò腳ê人猶原有血有目屎。矮、lò是爸母生成，免iap哀mā免hiau-pai。

人矮，看頭有khah輸，khah ē hō͘人欺負，矮á財、矮taiⁿh-taiⁿh、矮á冬瓜、every day（矮put-lí短），siáⁿ-mih言語lóng總有，有滾笑，有人看你phú-phú，聽tio̍h使人擋bē-tiâu，起àu-siâu，m̄認輸to̍h起he-ku，boeh án-chóaⁿ？明--ê無你法，只好用àu步，小人行為來對付，自án-ne有人keng-thé「矮人厚hēng」。這是古早人khah無開化，凡事看khah bē開ê講法。

Lò人生做khah飄撇，腳lò手lò khah佔便宜，英俊瀟灑，相貌堂堂，看--起-來khah有形威，交tio̍h cha-bó͘ gín-á súi-khùi koh bē食虧，驕傲無情ê男性常常來發生，可能án-ne，人chiah感覺「lò人無情」。「矮人厚hēng，lò人無情」，其實是無根據，chia ê議論是Siau Lah-jih leh烏白thi̍h，無chit款tāi-chì。

人ê好心pháiⁿ心，有情無情，hām生做矮、lò，chi̍t-su̍t-á都無牽礙，lóng是個人ê修養做得來，生做lò腳--ê免hiau-pai，生做矮細mā免悲哀，Siau Lah-jih身高162，你講是矮a̍h是lò，人伊to̍h歡歡喜喜，快快樂樂leh過日。


### 【註解】

|詞|解說|
|厚|Kāu，多，chē。|
|Hēng|Hiau-hēng ê行為，小人步數。|
|Lò|身材高大。|
|得失人|Tek-sit-lâng，得罪人。|
|Iap哀|內心暗暗á悲哀。|
|Hiau-pai|驕傲（kiau-ngō͘）。|
|看頭|表面好看，『有看頭』。|
|看你phú-phú|『看不起你』。|
|使人擋bē-tiâu|『讓人忍不住』。|
|起àu-siâu|引起討厭無好對待ê面腔。|
|起he-ku|『惱羞成怒』。|
|明--ê無你法|『正面沒你的辦法』。|
|Àu步|小人步。|
|小人|Siáu-jîn，『小人』。|
|Keng-thé|諷刺。|
|飄撇|『帥氣』。|
|腳lò手lò|『手長腳長的』。|
|英俊瀟灑，相貌堂堂|Eng-chùn-siau-sá，siòng-māu-tông-tông。|
|Khah有形威|Khah有cha-po͘人ê味。|
|Súi-khùi koh bē食虧|『方法漂亮又不吃虧』。|
|烏白thi̍h|胡言亂說。|
|牽礙|關係。|
|矮細|『矮小』。|
