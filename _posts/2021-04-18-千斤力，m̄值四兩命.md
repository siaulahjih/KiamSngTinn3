---
chapter: 鹹酸甜第3冊
title: 048. 千斤力，m̄值四兩命
author: Siau Lah-jih
date: 2021-04-18
category: chheh
show_chapter: 1
layout: post
toc: true
---

## 〈048〉
# 千斤力，m̄值四兩命
> **Chhian kin la̍t, m̄ ta̍t sì niú miā**
 
M̄知是咱祖公祖媽早前生活艱苦，為tio̍h生存四界走chông，對未來ê向望，渺渺茫茫，a̍h是去òe tio̍h siáⁿ-mih迷信，咱台灣人ê kiáⁿ-sun soah真愛看命相信天命（thian-bēng）。

看命，siāng簡單siāng方便--ê to̍h是hian開農民曆，內底有教人「八字秤命術」：人ê命是用秤--ê，算你ê出生年、月、日落土時，pōng看幾兩幾錢重，to̍h ē-tàng斷定好命a̍h pháiⁿ命，siāng好命貴氣--ê是七兩一錢，siāng ló͘-sián ê狗屎命、乞食命chiah有二兩一，一般人nā有四兩命to̍h算bē-bái--à，朋友！閒閒bóng看命，ka-tī ê命ka-tī算看māi，看有影a̍h無影。

因為án-ne，soah hō͘真chē人非常相信運命，m̄願面對現實，運途nā bái，待時機，無ài piàⁿ；相tio̍h好命，ná to̍h做，一日閒lo-so，soah bē-hiáu來thit-thô，hàiⁿ狗母梭。Chit種宿命論，致使hō͘人餒志pān-tōaⁿ，看人leh好過，「人he是伊ê命！」看人leh liân-hôe，「he mā伊ê命！」

「千斤力，m̄值四兩命。」Kám有影？

 
### 【註解】

|詞|解說|
|Òe|傳染。|
|Ló͘-sián|Bē-hiáu，ham-bān。|
|閒lo-so|閒閒無tāi-chì。|
|Hàiⁿ狗母梭|『遊手好閒』。|
