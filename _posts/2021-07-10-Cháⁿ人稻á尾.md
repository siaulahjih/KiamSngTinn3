---
chapter: 鹹酸甜第3冊
title: 130. Cháⁿ人稻á尾
author: Siau Lah-jih
date: 2021-07-10
category: chheh
show_chapter: 1
layout: post
toc: true
---

## 〈130〉
# Cháⁿ人稻á尾
> **Cháⁿ lâng tiu-á-bóe**
 
Che是二十年前ê真實故事：

二十年前Siau Lah-jih ê大漢gín-á tú-tī國小讀二年--ê，hit時流行一句「學琴ê gín-á bē變pháiⁿ！」其實che是賣鋼琴ê生理人促銷ê手段，為tio̍h boeh培養gín-á ê氣質，ka-tī對chit方面koh lio̍h-á有趣味，所以chhân-chhân標一陣會á，hak一台鋼琴。

厝邊王太太看阮kiáⁿ彈琴，to̍h拜託紹介kap賣琴--ê熟似，講伊mā boeh買，隔轉日，琴商chhōa阮去工場選琴，價siàu已經講好勢，約定兩工後送琴到厝內。

生理人to̍h是生理人，行情真通光，王太太boeh買琴ê news m̄知án-chóaⁿ去hō͘另外一間公司知影，to̍h來sái-lōng王太太，講你買ê琴siuⁿ貴--lah，kā阮買，ē-tàng減一萬。Ŏa！一萬kho͘ neh，m̄是少錢，自án-ne王太太隨時喝停，蕭老師，琴m̄-thang叫in送--ō͘。

有khah俗ê物件，當然ài買俗貨，che咱ē了解，ta̍k-ê koh是厝邊，當然歡喜伊ē-tàng買tio̍h俗琴，不過我特別kā王太太交帶，ài kāng款ê貨色，俗一萬kho͘，chiah ē價值--得-ō͘，nā無，俗物無好貨，to̍h ài sè-jī。

時間過去一工，賣琴--ê講，別牌子ê琴kám m̄好？

無--nò͘，ài kap蕭老師in hit台kāng款--ê阮chiah boeh。

第二工暗時，賣琴--ê koh來講：Pháiⁿ勢--lah，工場欠貨，ài thèng-hāu兩kò月，kám ē等--得。A̍h是換chit-ê牌子好--lah！Bē khah bái--lah。

（Siau Lah-jih心內有數，m̄是生理人leh piàⁿ價siàu，是leh「Cháⁿ人稻á尾」ê騙取，可惡至極。）

一時忍bē-tiâu，大聲指責：Oeh！老大哥，生理kám án-ne做--ê是--bò͘？人價siàu講好勢，生理已經成交，你án-ne「cháⁿ人稻á尾」，khioh便--ê，kám bē siuⁿ超過？做生理ài piàⁿ，mā ài有道德，kám m̄是--leh！

情理屬眾人，hit-ê「cháⁿ人稻á尾」ê生理人，感覺有影ka-tī khah無理，to̍h答應講明á載一定hō͘恁chi̍t-ê交帶，結果án-chóaⁿ？扛來一台新chhak-chhak ê鋼琴，kap Siau Lah-jih hit台一模一樣，後來chiah知，原來是越區拜託朋友tàu-saⁿ-kāng，鋪排來--ê，有thàn--無？Sio̍k人一萬kho͘，koh thàn mā m̄-chiâⁿ物。

「Cháⁿ人稻á尾」，尾á soah食tio̍h kiⁿ。

 
### 【註解】

|詞|解說|
|Cháⁿ|用刀坦橫斬斷。|
|促銷|Chhiok-siau。|
|Chhân-chhân|下決心，『索性』。|
|Hak|買物件買財產。|
|價siàu|Kè-siàu，『價錢』。|
|Sái-lōng|『唆使』。|
|Khioh便--ê|『揀現成的』。|
|鋪排|拜託。|
|Sio̍k人一萬kho͘|比別人khah便宜一萬kho͘。|
|M̄-chiâⁿ物|無chē。|
|食tio̍h kiⁿ|食虧，『嘗到苦果』；kiⁿ：鹼。|
