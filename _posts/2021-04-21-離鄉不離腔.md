---
chapter: 鹹酸甜第3冊
title: 051. 離鄉不離腔
author: Siau Lah-jih
date: 2021-04-21
category: chheh
show_chapter: 1
layout: post
toc: true
---

## 〈051〉
# 離鄉不離腔
> **Lī hiang put lī khiuⁿ**

母語ê可貴tī伊有落葉歸根ê真感情，表達人ê喜、怒、哀、樂真直接，免翻譯，自然koh bē失真。是chi̍t-ê民族文化ê骨髓活血，母語nā滅，chit ê種族to̍h無法度koh繼續存在。

古早中國人賀知章ê詩句：少小離家老大回，鄉音無改鬢毛衰；兒童相見不相識，笑門客從何處來。（Siàu-siáu lī-ka ló-tāi hôe, hiong-im bû-kái pìn-mn̂g-soe; jî-tông siong-kiàn put siong-sit, chhiàu būn khek chiông hô-chhù lâi.）莫怪伊怨嘆，故鄉阿母ê話m̄敢放bē記，m̄-kú故鄉ê gín-á卻是無人bat--伊。

「離鄉不離腔」，是人ê思鄉真情，nā是無離鄉soah m̄-bat ka-tī ê爸母話，to̍h有khah pháiⁿ勢，he to̍h是咱ê子弟，見講to̍h是北京語，ka-tī祖公留--落-來-ê 台灣話soah iⁿ-iⁿ-eⁿ-eⁿ講bē出嘴，責任是siáng ê？咱tio̍h覺醒。五十年受日本統治，咱ê母語並無損失真chē，為何五十年ê國民黨政權壓制，soah hō͘母語變kah無像咱ê，政府ê語言政策是消滅母語ê罪魁，老師是幫兇，是推sak北京語ê執行者，過去是不得已，chit-mái起應該tio̍h反悔，ta̍k-ê來挽救母語，將功補罪。

阮崁頂庄社區ê教學活動，除了Siau Lah-jih擔任hit班老歲á班以外，iáu有gín-á讀經班，gín-á班由慈濟人張老師教三字經，本來是用華語唸，chit-pái為tio̍h九月重陽敬老會ê節目，驚做老一輩--ê聽無北京語，chiah臨時叫Siau Lah-jih教in台語發音。阮庄裡大大細細ê台語iáu算講了真láu-tâu，教chia ê一年、二年á生，mā iáu算輕鬆，bē像市內學校hia ê學生hiah食力，教一段落，tòe唸五、六遍to̍h真滑liū，不過聲母「g」kap入聲「p、t、k」ê收音，kāng款咬舌咬舌，chiâⁿ oh改正，che對「離鄉不離腔」ê異鄉台灣人，kám bē siuⁿ過諷刺。我sí台灣人，你mā sí台灣人，咱無離鄉，m̄-koh已經離腔，離kah離離離，離kah已經變調。

教育ê普及，交通ê方便，產生多元化ê社會，對有出入內外ê生理人，食頭路人，江湖人，台灣話已經是不漳不泉ê腔口，「離鄉不離腔」漸漸khah淡化，但是對北京語族ê少年台灣人，無疑是真大ê諷刺。

 
### 【註解】

|詞|解說|
|Siáng ê|『誰的』。|
|罪魁|Chōe-khoe。|
|幫兇|Pang-hiong。|
|Láu-tâu|老練，『道地』。|
|滑liū|流利。|
