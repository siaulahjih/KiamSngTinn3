---

title: 083. 小鬼á m̄-bat khòaiⁿ大粒豬頭
author: Siau Lah-jih
date: 2021-11-23
category: chheh
show_chapter: 0
layout: post
toc: true
---
  
## 〈083〉
# 小鬼á m̄-bat khòaiⁿ大粒豬頭
>**Sió-kúi-á m̄-bat khoàiⁿ tōa-lia̍p ti-thâu**

人iáu是tio̍h加讀寡冊，加減kah人知識相交陪，nā無，tī chit-ê資訊暴發ê時代，真正有影ē tòe人bē-tio̍h。人講食飯
thit-thô，我kài gâu，講tio̍h lim酒pok薰我mā ē，ah nā講tio̍h當今社會，一粒飯包五百kho͘，一桌酒菜四、五萬，siáⁿ-mih同性戀，gín-á講話to̍h kā伊giap嘴phé…，ah chia ê tāi-chì我thài ē lóng m̄知，社會ná ē變kah chiah厲害，原因真chē，因為你是古井水雞，世面看khah狹，「小鬼á m̄-bat khòaiⁿ大粒豬頭。」m̄-chiah hō͘你看kah giōng boeh無nih目，hō͘人感覺chiâⁿ pháiⁿ勢，世事看少厚奇怪。

講tio̍h讀冊，m̄-nā是學á內--ê chiah算是，看新聞、讀雜誌、看電視、聽收音機，á是kah人開講知識相交換，lóng ē hō͘人受益，增加咱ê知識。趁少年，應該tio̍h讀冊，開闊咱ê視線，做1-ê資訊時代ê新人類，chiah bē像小鬼á án-ne，看tio̍h大粒豬頭to̍h gông-gông-se̍h。

台灣民俗內底，拜神祭祖，工夫--ê chiah有thâi豬公，一般拜拜祭神用豬頭，已經真虔誠，喪事拜亡者用豬頭，mā是大禮，nā是拜地基主a̍h是好兄弟á，lóng是粗菜碗niā-niā，小鬼á拜大粒豬頭，he是免siàu想，小人物，ná ē-tàng kah人比論。



### 【註解】

|詞|解說|
|M̄-bat|『不曾』。|
|Khòaiⁿ|Khòaⁿ--tio̍h。|
|嘴phé|『嘴巴』。|
|無nih目|『不眨眼』。|
|Gông-gông-se̍h|『暈頭轉向』。|
|工夫--ê|『慎重的』。|
|粗菜碗|『用碗裝菜飯為祭品』。|
