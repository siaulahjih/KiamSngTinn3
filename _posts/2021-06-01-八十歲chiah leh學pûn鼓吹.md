---
chapter: 鹹酸甜第3冊
title: 091. 八十歲chiah leh學pûn鼓吹
author: Siau Lah-jih
date: 2021-06-01
category: chheh
show_chapter: 1
layout: post
toc: true
---

## 〈091〉
# 八十歲chiah leh學pûn鼓吹
> **Peh-cha̍p hòe chiah leh o̍h pûn kó͘-chhoe**
 
庄--裡ê老歲á bat字班，一禮拜上課點半鐘，教--à教，讀--à讀，koh也繼續年外iáu koh bē想懶，每pái上課lóng歡喜ka̍h，問講kám無ài歇睏--一-下，koh lóng真驚 m̄ kā in教，一直講m̄-thang歇睏--lah！M̄-thang歇睏--lah！請老師一定tio̍h ài教--落-去。

想起tú開始hit陣，為tio̍h驚in無趣味，bē ài來讀，thiau-kang編台灣唸謠、gín-á歌hō͘ in唸趣味，結果有影效果bē-bái，唸kah boeh臭酸--a，猶原唸kah笑微微，chit學期ta̍k-ê參詳換口味，試教in唸台灣民謠。M̄-bat字koh欠音樂細胞，boeh教實在食力，大部分ê老歲á人，lóng講過去也m̄-bat唱siáⁿ-mih歌，chit-mái hiông-hiông「八十歲chiah leh學pûn鼓吹」，kám學ē-hiáu？

老師！阮nā唱he狗聲乞食喉，to̍h m̄-thang笑--ō͘！你nā kā阮笑，阮是ē見笑。

Boeh ná ē，食kah老學kah老，應該tio̍h kā恁鼓勵，o-ló都bē赴，chóaⁿ-thang kā恁欺負，笑恁食老m̄認輸？Bē--lah！做恁大聲ka唱--落-去，唱hō͘伊快快樂樂，唱hō͘伊歡歡喜喜，人nā o-ló to̍h是恁gâu，人nā棄嫌chiah講老師ham-bān教，老師都m̄驚，恁leh驚siáⁿ？

老師chiah gâu講笑詼，án-ne阮to̍h boeh ka唱kah hō͘伊落下頦--ō͘！

「八十歲chiah leh學pûn鼓吹」，人我Siau Lah-jih雖然無hiah chē歲，不過歲頭mā boeh六十，chit幾年to̍h是抱tio̍h「八十歲chiah leh學pûn鼓吹」ê精神，為tio̍h台文ê khang-khòe，m̄-chiah chhân-chhân kap人學電腦，想boeh利用HOTSYS®台文輸入法ê軟體，看ē-tàng做khah chē--無！學電腦實在有夠食力，過去讀he『吃飯睡覺』ê師範學校，koh欠認真，英語學無gōa-gâu，講--起來 m̄驚人笑，實在是無半撇，英語接近文盲，boeh學電腦有夠thiám，是好ka-chài，後壁有一寡少年leh牽教，做後靠，koh tn̄g tio̍h ka-tī實在ē o-ló--chit，piàⁿ勢學，雖然到taⁿ猶原對電腦ê概念花kô-kô，歡喜--ê是台文ê khang-khòe已經做bē少。

「八十歲chiah leh學pûn鼓吹」ê精神tio̍h學，老人歲頭有khah chē，體力ē khah老衰，食老m̄認老是警告你體力m̄-thang boeh kap少年á比，但是精神方面，活kah老學kah老，千萬m̄好喝停止，認真做ē hō͘人精神爽快，Siau Lah-jih ka-tī o-ló，有影好模樣。

 
### 【註解】

|詞|解說|
|Pûn鼓吹|『吹嗩吶』。|
|狗聲乞食喉|真pháiⁿ聽ê意思。|
|見笑|Kiàn-siàu，『害羞』。|
|O-ló都bē赴|『誇獎都來不及』。|
|Chóaⁿ thang|Ná ē-sái--chit。|
|落下頦|Làu-ē-hâi，『掉下巴』。|
|Chhân-chhân|『索性、乾脆』。|
|有夠khong|有夠『傻瓜』。|
