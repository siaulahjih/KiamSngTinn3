---
chapter: 鹹酸甜第3冊
title: 008. 水濁，草to̍h無
author: Siau Lah-jih
date: 2021-03-08
category: chheh
show_chapter: 1
layout: post
toc: true
---

## 〈008〉
# 水濁，草to̍h無
> **Chúi lô, chháu to̍h bô**
 
阿吉--à，趁chit-chūn-á日頭khah軟，趕緊去so草，hit-khu稻á無so草已經giōng-boeh變草埔，你ta̍k日ùi hia出出入入，kám無看--tio̍h？少年人，khah kut-la̍t--leh，「無跪，bē出穗」，kám m̄-bat聽人講過，tio̍h so khah工夫--leh！

阿爸！草so好--à！Boeh來去chhōe朋友--lò͘！

你是so有工夫--無？一分地ê稻á，ná有人chiah-nī緊to̍h so好--à，你m̄ chhìn-chhái pê-pê jio̍k-jio̍k--leh準tú好，等--leh！Kap恁爸同齊來去khòaⁿ-māi！

好--lah！

你看！Án-ne叫做so--過？恁niâ khah好--leh！你kioh是「水濁，草to̍h無」，to̍h ē-tàng jia人目，騙恁爸m̄-bat so過草--hio͘h，a̍h bē-hiáu看，tú-chiah chiah so--過，nā so有工夫，田水ná ē chiah緊to̍h chhē清，看你chit-ê m̄-chiâⁿ gín-á，好--ê m̄學，kan-nā ē-hiáu pān-tōaⁿ，kan-nā ē-hiáu thit-thô。來！外褲thǹg--起-來，恁爸hām你piàⁿ，我ùi chit pêng，你ùi hit頭，看chiâ so khah緊，so khah chiâu，so khah工夫。

好--lah！……

你看！Án-ne m̄-chiah講號做so草，規khu田hō͘咱一下跪，hō͘咱一下so，田水lô-kiak-kiak，雜草mā ji̍h-ji̍h jio̍k-jio̍k tiàm土內，án-ne咱iā ê肥料mā chiah bē hō͘雜草suh了了，稻á boeh成長to̍h khah有希望，聽有--無？

有lah！……

其他工課mā kāng款，千萬m̄-thang kioh是「水濁，草to̍h無」，「lāng鬆boeh騙大人」，án-ne m̄是做tāi-chì ê正經，tio̍h-ài腳踏實地，無iáu-chiat，mài偷工減料，boeh成功tio̍h有ǹg望…。

註：Pháiⁿ gín-á厚nôa-thâu，教kiáⁿ氣、thiòng、lún，講話自然pháiⁿ聲嗽。

 
### 【註解】

|詞|解說|
|趁|『趁著』。|
|日頭khah軟|『陽光較弱』。|
|So草|So-chháu，水田除草。|
|Giōng-boeh|『快要』。|
|Kám m̄-bat|『難道不曾』。|
|Chiah-nī緊|『這麼快』。|
|Chhìn-chhái pê-pê jio̍k-jio̍k|『隨便爬爬 抓一抓』。|
|等--leh|『等一下』。|
|恁爸|恁pē，lín-pâ，lín-pē。|
|M̄-châiⁿ gín-á|『不受教的孩子』。|
|Chiâ|誰。|
|Chiâu|周到，齊全。|
|Lô-kiak-kiak|『混濁得很』。|
|Ji̍h-ji̍h jio̍k-jio̍k|『揉揉壓壓』。|
|Iā肥|『撒肥』。|
|Suh|吸收。|
|聽有--無|『聽懂嗎』。|
|Iáu-chiat|簡省phah折無實。過分折扣。|
|Nôa-thâu|表面工夫。|
