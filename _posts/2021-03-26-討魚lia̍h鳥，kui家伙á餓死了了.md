---
chapter: 鹹酸甜第3冊
title: 026. 討魚lia̍h鳥，kui家伙á餓死了了
author: Siau Lah-jih
date: 2021-03-26
category: chheh
show_chapter: 1
layout: post
toc: true
---

## 〈026〉
# 討魚lia̍h鳥，kui家伙á餓死了了
> **Thó hî lia̍h chiáu, kui ke-hóe-á gō sí liáu-liáu**
 
Siau Lah-jih m̄是tòa海邊，鹽分地界ê討海lia̍h魚生活無siáⁿ知，m̄-kú定定聽人講，漁村ê人生活艱苦，為tio̍h三頓，需要kā海討食，chit字「討」ê意義，有慈悲，有諒解，有祈求，有無奈，有悲哀。其實是無奈、悲哀khah chē過慈悲、諒解。天公nā boeh疼--你，討to̍h有，天公nā m̄准，叫苦連天，你mā m̄敢一句話來逆天，只有祈禱蒼天保佑，海邊á ê廟寺hiah-nī chē to̍h是in ê向望kap期待。

咱chit-mái boeh開講ê chit句：「討魚lia̍h鳥，kui家伙á餓死了了。」ê俗語，並m̄是boeh批評論說討海人ê鹹酸苦chiáⁿ。「討魚」kap「討海」根本to̍h無kāng款，chi̍t-ê tī海--ni̍h，chi̍t-ê tī大溪、圳á a̍h是魚池á內，chit款討魚kap lia̍h鳥有khah kāng款ê悲哀。悲哀？Siáng leh悲哀？「討海」ê艱苦是討海人ê悲哀，「討魚」kap「lia̍h鳥」是魚á kap鳥á ê悲哀。

「討魚」人是tī溪á內用毒藥thāu，tī魚池底是用魚鉤á鉤，聽說iáu有khah iáu-siū款--ê是用chhoah，chhoah魚？你kám bat聽過，無魚餌（jí），kan-nā用魚鉤，m̄是姜太公釣魚，離水三寸，願--者上鉤，是用十外ê大魚鉤á，tòa水面硬sut亂chhoah，可憐ê魚，m̄是魚頭，to̍h是魚尻脊phiaⁿ，連魚尾叉hō͘魚鉤á鉤tio̍h，to̍h隨在人thâi，隨在人割，chit款--ê kā魚討命，boeh thái-thó ē好額？

Chiah koh講lia̍h鳥，lia̍h鳥thâi肉piak鳥á巴，古早人是用一隻一隻lia̍h，a̍h是chi̍t-pái tng一隻，「弱肉強食」本chiâⁿ to̍h是大自然ê定律（天理），食物鏈to̍h是án-ne生，m̄-kú chín ê人，心貪bē滿足，boeh lia̍h to̍h來kui-ê網，m̄-chiah bē麻煩，管伊生湠ē pìⁿ án-chóaⁿ？絕種kap我siáⁿ牽連，後代人管伊hiah chē，現lia̍h現有thang食，lia̍h chē賣錢to̍h khah chē，警察á boeh lia̍h，實在pháiⁿ勢，lia̍h龜走鱉，人也無犯tio̍h siáⁿ大tāi-chì，lia̍h是恁leh lia̍h，lia̍h mā是阮leh lia̍h，隨人lia̍h，真正lia̍h贏是siàu。O-mi-tō͘-hu̍t！Kám講你m̄驚報應？「討魚lia̍h鳥，kui家伙á餓死了了。」朋友！Mài！Khah贏lah！

 
### 【註解】

|詞|解說|
|Kui家伙á餓死了了|Kui-ke-hóe-á gō-sí liáu-liáu，『全家餓死』。|
|Tòa|『住』。|
|逆天|Ge̍k-thiⁿ。|
|Siáng leh悲哀|『誰在悲哀』。|
|Thāu|用毒藥毒殺。|
|Iáu-siū|（夭壽iau-siū？）過分，m̄是夭壽『折壽』。|
|Chhoah|Chhoah毛，『用力拔取』。|
|Thái-thó ē好額|『哪兒會富有？』。|
|Piak鳥á巴|『燒烤小鳥』。|
|Tng|設陷阱等待動物自投羅網。|
|弱肉強食|Jio̍k-jio̍k kiông-si̍t。|
|Chín ê人|現代ê人。|
|Pìⁿ|Piàn，變。|
|Lia̍h贏是siàu|『抓贏的算數』。|
|Mài！Khah贏--lah！|『不要，比較好啦！』。|
