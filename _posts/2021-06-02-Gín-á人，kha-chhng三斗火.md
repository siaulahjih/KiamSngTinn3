---
chapter: 鹹酸甜第3冊
title: 092. Gín-á人，kha-chhng三斗火
author: Siau Lah-jih
date: 2021-06-02
category: chheh
show_chapter: 1
layout: post
toc: true
---

## 〈092〉
# Gín-á人，kha-chhng三斗火
> **Gín-á lâng kha-chhng saⁿ táu hóe**
 
「Gín-á人，kha-chhng三斗火」，確實有影，無kā你騙。

周明華，你iáu koh teh穿短手ńg衫，kám bē寒？你看老師穿幾領，內衫、oăi-siá-chuh、膨紗kah-á、外套，lóng總四領，ah你chiah穿一領熱天衫，siuⁿ少--lah！

老師！我bē寒！

穿一領衫á ê人khiā--起-來！

Chi̍t, nn̄g, saⁿ, sì, gō͘, la̍k, chhit, peh, káu, cha̍p, cha̍p-it, cha̍p-jī, cha̍p-saⁿ, cha̍p-sì，ŏa-á！恁lóng bē感覺寒--ò͘？有影「gín-á人，kha-chhng三斗火」to-tio̍h。

Siáⁿ-mih是「gín-á人，kha-chhng三斗火」？Ah m̄燒燙燙！

Tio̍h！Tio̍h！Tio̍h！To̍h是講恁gín-á人m̄驚寒--lah！無像老師án-ne，sió-khóa寒--chi̍t-sut-à，衫á tio̍h ài加穿kúi-nā領。

Gín-á to̍h是gín-á，血氣旺盛，一日到暗to̍h是真無閒，無閒sńg，無閒食，食飽消化，放屎tó͘ iau，tó͘ iau koh再食ho͘飽，因為boeh成長，真重食，食量nā chē，熱度to̍h用bē了，體力有chiok，to̍h四界cháu-chông，活跳跳，「gín-á人，kha-chhng三斗火」，是好現象，是健康ê時鐘。

 
### 【註解】

|詞|解說|
|手ńg|『袖子』。|
|Oăi-siá-chuh|『襯衫』。|
|膨紗kah-á|Phòng-se kah-á，『毛線背心』。|
|燒燙燙|『熱得不得了』。|
|Tó͘ iau|『肚子餓』。|
|重食|Tiōng-chia̍h。|
