---
chapter: 鹹酸甜第3冊
title: 009. Sông koh兼àu-lông
author: Siau Lah-jih
date: 2021-03-09
category: chheh
show_chapter: 1
layout: post
toc: true
---

## 〈009〉
# Sông koh兼àu-lông
> **Sông koh kiam àu-lông**
 
Sông，siáⁿ-mih叫做sông？無合時勢、無合時機，tòe bē tio̍h時代，看bē出時勢，總講一句，to̍h是欠缺某一種知識，無某一種常識，lóng是sông，sông-piah-piah，sông-sông-sông，sông kah戇tuh-tuh，sông kah bē-hiáu世事，台北人來到庄腳是庄腳sông，庄腳人去到都市soah變做都市sông，sông-sông-sông，戇戇戇。

Àu-lông to̍h是àu郎（àu膿），大概是專門phì-siùⁿ cha-po͘人ê意思，做tāi-chì hâm-bān欠智識，隨在人欺負，頭，隨在人chûi，無魄力，無雄威，khah欠『威而鋼』ê作為，soah hō͘ cha-bó͘人keng-thé做àu人。

話講一位古意ê朋友，做tāi-chì khah bē深沈，人nā講好，伊tio̍h照準，無管代起先伊是án-chóaⁿ kap in bó͘約束ê計劃，soah隨時變卦做無kāng款ê決定，hō͘ in牽手氣chhoah-chhoah，講伊ê做法實在hō͘人笑講「sông koh兼àu-lông」，有夠無khah-choa̍h。

原因是chit位朋友徙新厝，boeh tê公媽過來tòa，to̍h鋪排su-hū tàu發落，設大廳，買几桌、八仙桌，chhāi神明kap公媽靈位，選一日清氣日，燒香點火安公媽牌，完成一件心願。

問題出tī chhiàⁿ su-hū ê紅包禮，ang-bó͘參詳boeh包兩千二，siáⁿ知頭家歡喜soah來包三千六，hō͘ hit-ê su-hū歡喜kah講ná tio̍h chiah工夫，實在慷慨to-tio̍h，m̄-chiah厝邊隔壁lóng講chit位朋友有影「sông koh兼àu-lông」，phah破人ê行情，以後人是boeh án-chóaⁿ包chit款禮？

人情世事實在真pháiⁿ紡，陪tòe是一項學問，siuⁿ chē人笑sông，siuⁿ少人講hân-san，台灣人ê社會實在真pháiⁿ做人。

 
### 【註解】

|詞|解說|
|Tòe bē tio̍h時代|『跟不上時代』。|
|戇tuh-tuh|『笨得要命』。|
|Phì-siùⁿ|諷刺比喻。|
|Chûi|用刀慢慢á切。|
|Keng-thé|比喻諷刺。|
|Àu人|無路用人，àu，腐朽。|
|代起先|事先。|
|氣chhoah-chhoah|真受氣。|
|無khah-choa̍h|無效，無路用。|
|Tê公媽|祖先分靈服sāi。|
|鋪排|Pho͘-pâi，拜託。|
|几桌|Kí-toh，chhāi神明用ê高長桌。|
|清氣日|好日，黃道吉日。|
|Chhiàⁿ|僱請。|
|行情|Hâng-chêng。|
|陪tòe|禮尚往來紅白包á。|
|Hân-san|寒酸，吝嗇。|
