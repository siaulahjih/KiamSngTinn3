---
chapter: 鹹酸甜第3冊
title: 055. 九月颱，無人知
author: Siau Lah-jih
date: 2021-04-25
category: chheh
show_chapter: 1
layout: post
toc: true
---

## 〈055〉
# 九月颱，無人知
> **Káu-goe̍h thai, bô lâng chai**
 
為tio̍h boeh學客語，專工去板橋參加教師研習會舉辦ê客語研習班，tàu陣行--ê iáu有陳老師。阮tī新曆10月12起程，來到板橋，已經boeh晝，報到了後去chhōe分配ê房間，五六ê室友隨時開講--起-來：

早起出門看新聞，講有chi̍t-ê風颱tih-boeh來！

Che kám有可能？To已經咱人8月22，看農民曆寒露已經過去，lio̍h-lio̍h--ah霜降to̍h boeh到，秋天尾ná有hit-lo風颱？無可能ê tāi-chì。

À有che無可能ê？「九月颱，無人知」，你kám m̄-bat聽人講過？雖然chit-mái iáu未到九--月，m̄-kú你m̄-thang bē記--得，今年是閏雙五，論節氣，太陽曆10月初8是寒露，今á日已經是12，boeh講太陰曆已經進入九--月，mā無m̄ tio̍h，「九月颱，無人知」，chit ê風颱ē登陸無？實在m̄-thang siuⁿ靠勢，iáu是小心斟酌--一下khah好。

有影串驚串tio̍h，『瑞伯』風颱ùi輕度發展為強烈風颱，10月14下晡二點已經ùi恒春登陸進入暴風khian，一場ê災難大概閃避bē過--à。10月17禮拜五，各縣市lóng放風颱假，板橋所在，風勢無大，阮tī研習會內照常上課，實在ē o-ló--chit，『風雨無阻』、『處變不驚』，好親像siáⁿ人á無tī代ê款式。

Ta̍k-ê利用歇睏時間phah開la-jí-o͘h，無聽m̄知驚，聽了ta̍k-ê起恐惶，iáu-siū！Chúi-tńg-kha（汐止）已經變成水m̄轉腳，kui鎮浸tī濁水底，bo̍k-bo̍k泅；內湖崩山，有人被活tâi；…聽 聽bē了，講mā講bē周至，總講一句，害liú-liú，「九月颱，無人知」，到taⁿ你chiah知？

天光日，報紙pìn-piàng叫，「瑞伯奪命，至少17死15失蹤」、「花蓮siāng慘，哀聲不斷，全台農作物損失19億」，ná ē án-ne生？風颱人人驚，財產ē損失，人ē無命，自古以來「九月颱，無人知」，實在厲害，因為失注意，無預防，chiah ē受災殃。Chit-mái ê時代，科技siāng厲害，風颱未到，消息已經知透透，boeh防備chiâⁿ簡單，ná ē損失kah án-ne生？Hō͘人感覺怪奇？其實講破chiâⁿ簡單，人ka-tī做得來，山坡地開發kah siuⁿ厲害，水土保持做無好勢，崩山土石流lóng是chit ê關係。

「九月颱，無人知」，tī chit-ê科技時代，已經m̄是使人驚惶ê不得已，siāng驚--ê是人無照天理，m̄是天無照甲子，是人非非sám做，對大自然過度開發ê後果。

 
### 【註解】

|詞|解說|
|Lio̍h-lio̍h--ah|『稍微』。|
|À有che無可能ê|『哪有這個不可能的』。|
|Ē o-ló--chit|值得o-ló。|
|Siáⁿ人á無tī代|『不關我的事』。|
|La-jí-o͘h|收音機。|
|Iáu-siū|『糟了』。|
|害liú-liú|『糟糕透了』。|
|Pìn-piàng叫|聲勢真大。|
|甲子|Kah-chí。|
