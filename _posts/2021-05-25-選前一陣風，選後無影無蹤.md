---
chapter: 鹹酸甜第3冊
title: 085. 選前一陣風，選後無影無蹤
author: Siau Lah-jih
date: 2021-05-25
category: chheh
show_chapter: 1
layout: post
toc: true
---

## 〈085〉
# 選前一陣風，選後無影無蹤
> **Soán chêng chi̍t chūn hong, soán āu bô iáⁿ bô chong**
 
選舉又koh leh『發飆』，台頂講kah 嘴角全pho，台腳聽kah花kô-kô，有人講好tio̍h加減o-ló，有人消毒嫌kah臭臊，mā有人聽kah nga-nga，我ná ē聽lóng無。

一票一世情，講kah chiâⁿ好聽，選後soah bē記得你是siáⁿ-mih碗糕。（Ná ē差hiah chē，有可能是感情騙子！）

選戰phôe-thài膨風，選舉後m̄是bē tiâu，to̍h是落風。（無tiâu siāng好，落khùi to̍h bô-chhái leh選hō͘伊！）

選前iā銀票，選後chiah來紅包一包一包khioh。（當選是我用錢買--ê，無收紅包，bó͘-kiáⁿ boeh寄siáⁿ人飼？）

選前聲聲句句愛台灣，選後山坡地又koh ó͘ kah chi̍t-khang chi̍t-khang。（開發利用，紅布袋á m̄-chiah ē phòng-phòng！）

選前烏白chòaⁿ，講nā hō͘我當選to̍h boeh án-chóaⁿ，選後百姓soah niau-niau khòaⁿ。（白賊騙阮無影chi̍t-jiah！）

選前支票一直開，老農年金、社會福利…，選後講無錢難為。（是支票亂開，a̍h是地方kap中央有是非？）

選前拜託拜託，望你牽成，選後ló͘-la̍t ló͘-la̍t，我leh好khùi。（原來王祿á嘴，胡lùi-lùi！）

選前用台語，我ê鄉親，我ê sī大，講kah ē牽絲，選後liâm-mi bē-kì--tit，kāng款華語華語，講kah boeh斷氣。（Chiâ叫你m̄講母語，講kah he北京語，咬舌koh bē順序。）

選前theⁿ布袋戲，金光戲，鬧chhai-chhai，選後搬入láng，tiām chih-chih。（Theⁿ ang-á chiâ bē-hiáu，為民服務有khah費氣。）

加話免講，總講一句：

「選前一陣風，選後無影無蹤」。

你講！你講！有通？無通？

禮拜日去嘉義，走台三線公路，一路看tio̍h--ê是競選ê旗á滿滿是，kā人講chit pái ê選戰有夠食力，候選人、智囊團ta̍k-ê親像十二月屎桶án-ne──盡piàⁿ，有夠鬧熱，有夠了錢財，台灣人ê粗氣kap愛面子，piàⁿ人氣koh輸人m̄輸陣ê性格，表現kah無臭無siâu。

來到古坑地界，hiông-hiông看tio̍h白底寫紅字ê布旗á，寫兩chōa字「選前一陣風，選後無影無蹤」，感覺chiâⁿ趣味，m̄知影tó一位候選人chiah有心，沿路行沿路影，沿路koh插bē少，看詳細kan-nā chi̍t-ê má-khuh m̄知siáⁿ意思，mā m̄知siáⁿ機關a̍h是siáⁿ民間團體，結果一路到嘉義lóng有chit種旗，一直leh對chit次ê選舉抗議，有夠諷刺。

台灣ê選舉，雖然公開，雖然民主，雖然有知識，可惜欠公理，欠義氣，白賊話免面紅，空殼支票管伊渡不渡，抹烏、khàng粒á phí，偷聽、風聲pòng影，kan-nā為tio̍h選贏，有--ê無--ê烏白ó͘，害阮百姓條直人，soah gô kah siáⁿ是真、siáⁿ是假lóng m̄知影，「選前一陣風，選後無影無蹤」，選to̍h選！管伊hiah chē創siáⁿ？

 
### 【註解】

|詞|解說|
|消毒嫌kah臭臊|拒絕討厭嫌kah boeh死。|
|Nga-nga|Gāng-gāng，『愣愣的』。|
|Phôe-thài膨風|皮皮一直講膨風話，『一直吹牛』。|
|Iā銀票|散發鈔票，買票。|
|Khioh|揀、拾。|
|Ó͘|挖。|
|紅布袋á|『口袋』。|
|Phòng-phòng|胖胖，『鼓鼓的』。|
|Chòaⁿ|臭彈，『吹牛』。|
|Niau-niau khòaⁿ|『翹首盼望』。|
|Chi̍t-jiah|一個痕跡。|
|好khùi|好時機，好運氣。|
|王祿á|走江湖賣藥學ê人。|
|Chiâ|誰。|
|鬧chhai-chhai|熱鬧非凡。|
|iām chih-chih|『靜悄悄』。|
|Chiâ bē-hiáu|『誰不會』。|
|有khah費氣|『比較麻煩』。|
|食力|『吃力』。|
|無臭無siâu|『過分誇張』。|
|兩chōa字|『兩行字』。|
|沿路影|一路駛車一路瞄看。|
|Khàng粒á phí|『挖瘡疤』。|
