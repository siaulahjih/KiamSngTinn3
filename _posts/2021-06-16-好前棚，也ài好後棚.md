---
chapter: 鹹酸甜第3冊
title: 106. 好前棚，也ài好後棚
author: Siau Lah-jih
date: 2021-06-16
category: chheh
show_chapter: 1
layout: post
toc: true
---

## 〈106〉
# 好前棚，也ài好後棚
> **Hó chêng-pêⁿ, iā ài hó āu-pêⁿ**
 
頭家娘！Gâu早！雞卵糕切--一-塊，sūn-sòa kā你借報紙看，khioh看有好俗語thang好請教--一-下？

自由時報tī chia，講請教，我m̄敢，bóng議論bóng hap-sian是有影，恁做老師--ê學問hiah-nī飽，ná thang kap你講道理比輸贏？

免客氣，mài sè-jī，nā論俗語iáu是你bat khah chē，見講lóng是真kah-phah ê論說。Ah！有--ā，chit句「好前棚，也ài好後棚」ê俗語是leh講siáⁿ貨？Kài sêng真有意思ê款。

He是用歌á戲ê前後棚互相合作公演，來比論ang-bó͘ khîⁿ家hām家和萬事成ê道理。前棚ê演員演得好，tio̍h靠後棚弦管鑼鼓聲tàu配合，nā無kan-nā前棚一直piàⁿ，後壁無hit-lō鑼鼓聲，mā是枉然。

Án-ne我知--a，頭家娘你是前棚，靠你一支嘴糊lùi-lùi，生理做kah chiah好khùi，ah頭家是後棚，認真tī後壁工場teh發落，糕餅、點心一直做，ang-bó͘合和「好前棚，也ài好後棚」to̍h算恁兩人siāng-kài和。

無--nò͘！我a̍h有thang算是好前棚，連後棚都無thang我ê份。人阮厝邊賴--先-生in ang-á-bó͘ m̄-chiah有影「好前棚，也ài好後棚」ê好模範，較早賴--先-生一工到暗外口pha pha走，生理有影chiok gâu做，錢是thàn kah lah-lah叫，gâu thàn錢自然phàⁿ開，hái-phài hái-phài，未娶bó͘進前是無存後，好ka-chài 娶家後了後，chit-mái是西洋樓kúi-nā間，銀行存款算bē了，原因tī toh，實在是伊娶tio̍h chi̍t-ê好後棚，gâu計劃，koh ē-hiáu chhun-chûn，人講thàn錢師á，chhun錢師傅，to̍h是賴--先-生in兩ê，阮boeh kap人比siáⁿ貨，「好前棚，也ài好後棚」，一定ē成家。

 
### 【註解】

|詞|解說|
|棚|Pêⁿ，pîⁿ。|
|Hap-sian|閑談開講。|
|真kah-phah|真合意思。|
|Khîⁿ家|持家。|
|好khùi|好氣口，生理好ê意思。|
|Phàⁿ開|Phàⁿ-khai，出手大方。|
|家後|牽手，bó͘。|
|Tī toh|『在哪兒』。|
|Chhun-chûn|Chhun錢粒積。|
|Thàn錢師á，chhun錢師傅|Ē-hiáu thàn錢無厲害，ē-hiáu chhun錢chiah是厲害。|
