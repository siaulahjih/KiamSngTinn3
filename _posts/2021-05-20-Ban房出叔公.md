---
chapter: 鹹酸甜第3冊
title: 080. Ban房出叔公
author: Siau Lah-jih
date: 2021-05-20
category: chheh
show_chapter: 1
layout: post
toc: true
---

## 〈080〉
# Ban房出叔公
> **Ban-pâng chhut chek-kong**
 
Lah-jih-á叔公，你koh boeh轉來教冊--à是m̄！

是--lah！今á日又koh是拜二，看咱庄--裡chia ê阿婆、阿媽chiah-nī認真，無撥工轉來kám ē-sái--chit。

Aih-ioh！Lah-jih-á叔公，cháiⁿ-thang hō͘你án-ne稱呼neh，阮lóng比你khah細輩，你án-ne kā阮稱呼都無boeh hō͘阮折歲壽--kong？

稱呼á稱呼，a̍h無kám boeh叫恁「chia ê cha-bó͘人」，án-ne實在有khah pháiⁿ聽，無要緊--lah！恁mài應to̍h好。

有影，tī阮崁頂庄，蕭姓是大姓，大約佔八九成，蕭姓大公祖厝to̍h起tiàm阮庄內。庄內叔孫弟兄論輩行，光、昌、興、家、輔、國、奕…昌字輩ê Siau Lah-jih，輔字輩、國字輩ê親堂boeh án-chóaⁿ叫，有夠費心神。Chit-mái風俗有khah變化，少年chit輩有khah無大無細，除非兩三代內ê至親，有leh照輩稱呼，chhun--ê tn̄g tio̍h頭kā你叫一聲叔爺，已經真工夫--a，其實tī chit-ê人kap人交陪lia̍p-chia̍p又koh人情淡薄ê社會，叔孫弟兄ê稱呼，mài koh tòa-hia論輩無論歲leh論bē soah，mā是無要緊，簡單稱呼chi̍t-ê叔爺，甚至直接叫名mā無要緊，但是千萬m̄-thang無kāng輩分soah來稱兄道弟，to̍h bē-sái--chit，án-ne是ē亂倫--去。

過去ê爸母，做人生kiáⁿ，是無leh節育，koh是早婚，ē生生kah bē生，大kiáⁿ離ban-á-kiáⁿ一二十歲是chiâⁿ普遍--ê，親像大兄to̍h加我十九歲，細漢時nā kap大兄出門，in朋友lóng mā講he恁後生是--無？Chit-mái大兄ê後生kap我出門，人又koh講he是恁小弟是--無？Án-ne大房ê大kiáⁿ kap細房ê ban-á-kiáⁿ，一代一代湠--落-去，莫怪「ban房出叔公」to̍h無siáⁿ-mih稀奇--lò͘，hông叫一聲叔公，m̄是hiau-pai事，叫人一聲叔公mā m̄是去hông phiⁿ--去，人倫tio̍h顧，有大有細，社會有秩序，自然khah bē糊塗，回復人倫道德，ùi叔孫稱呼開始照步數，應該是siāng重要--ê。

 
### 【註解】

|詞|解說|
|Cháiⁿ-thang|Chóaⁿ樣ē-sái-chit，『怎麼可以』。|
|稱呼á稱呼|稱呼而已。|
|Mài應|『不要答話』。|
|Lia̍p-chia̍p|『頻繁』。|
|Mài koh tòa-hia|『別在那兒』。|
|Hông phiⁿ--去|Hō͘人佔便宜去。|
