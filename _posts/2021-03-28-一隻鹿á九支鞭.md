---
chapter: 鹹酸甜第3冊
title: 028. 一隻鹿á九支鞭
author: Siau Lah-jih
date: 2021-03-28
category: chheh
show_chapter: 1
layout: post
toc: true
---

## 〈028〉
# 一隻鹿á九支鞭
> **Chi̍t chiah lo̍k-á káu ki pian**
 
講chi̍t-ê hàm古hō͘恁笑笑--leh！

古早時代水裡坑有chi̍t-ê專門phah獵生活ê獵戶，平常時in ang-á-bó͘兩人，家私頭á chah--leh，台灣犬 tòe--一-隻，到淺山去phah chē兔á--lah、羌á--lah、飛鼠--lah、猫á--lah！Nā ē-tàng thâi肉來料理thàn錢，in lóng boeh，因為咱台灣人chiâⁿ ài食奇巧，興補，chit款山產實在比海味koh khah有補，尤其是補腎補hiông威ē chhèng有夠力--ê強力補，非常合cha-po͘人ê khùi口，所以生理chiâⁿ好做，價siàu隨在伊ho͘，chiâⁿ好thàn食。

另外親像膨鼠、猴山á、鳥á類--ê，in mā boeh-ti̍h，chit類ê動物m̄是boeh食，是boeh看súi，in tio̍h用tng--ê，chiah bē phah pháiⁿ動物ê翼股羽毛，súi--ê ê價siàu mā是bē-bái，對in來講，che只是副業。

Iáu有，nā tn̄g tio̍h鹿á山豬tng-leh ka-ia̍h ê時，in ē撥工去深山放吊á，nā tng有山豬thang好扛轉來thâi，有夠好價，免做料理，kan-nā sīⁿ山豬kê來賣，to̍h thàn kah油sé-sé。Ah nā是好運tng tio̍h鹿á，ŏa--à！不得了！M̄-nā轟動水裡坑，連附近ê南投、湳á、松柏坑、二八水、Chhân-tiong-ng、鹿谷、竹山ê有錢人，lóng ē chiâu來探聽，看有影a̍h無影。

問boeh創siáⁿ？Soah m̄知影boeh買鹿肉、鹿血來補身體，siāng重要siāng有夠力--ê to̍h是boeh ài買hit支鹿鞭，「食鞭補鞭」，hit-lō吸引力有外強，相信cha-po͘人cha-bó͘人lóng知影。

有chi̍t-pái，好運tng tio̍h一隻鹿，thiau-kang關tī厝前ê hit kha鐵檻á內，siâⁿ來一寡相信『威而剛』ê有錢a舍，cha-po͘人實在chiâⁿ害，想boeh koh驚人知，所以ta̍k ê lóng bih-bih chhih-chhih，偷偷kap獵戶參詳，「無論如何，hit支鞭一定aì賣hō͘--我！價siàu保證bē kā你thâi。」你kám知，hit支鞭，允人幾pái，peh-pái。Peh-pái to̍h是peh-ê人客，to̍h是ài有八支鞭，boeh tó來？你kā人騙？Ioh一下準準準，chit-ê獵戶真正是師傅，伊ē-hiáu用鹿á肉、鹿á皮假做一支鞭，sêng-sêng-sêng，一點á都看bē分明，一隻鹿賣八支假鞭，早早人to̍h giâ leh走，chhun-tī厝裡hit支是boeh ka-tī享受，siáⁿ知連鹿肉mā賣了了ê時陣，hiông-hiông來chi̍t-ê內行khùi ê戇giàn頭，kap老闆講，「hit支鹿鞭賣--我！錢算你夠夠！」

Taⁿ tio̍h害，瞞者瞞不識，識者不能瞞！

「牽--ê！內面hit支真--ê giâ出來，大--ê boeh ài！」

「夭壽短命，膨肚短命！Kap你辛辛苦苦，日子bóng度bóng度，taⁿ留chit支siāng補--ê boeh ka-tī用，你！Chóaⁿ thang為tio̍h錢銀，無體諒tio̍h我ê青春！好--lah！提提去賣，你chiah koh怨嘆我腳痠手軟--lah！」啼啼哭哭將án-ne kā hit支真鹿鞭phiaⁿ--出-來！Hit-ê老大--ê，歡歡喜喜，錢算算--leh笑bún-bún，thit-thô人kám leh thit-thô假--ê。

「俺bó͘--ê！Chit齣戲，你koh搬kah chiah-nī真，báu--死-lò͘！本chiâⁿ想boeh一支八賣，真--ê koh boeh留teh ka-tī食，siáⁿ知koh加báu chi̍t-ê，好ka-chài，假--ê加做chi̍t-ki！哈！哈！哈！」

好笑無？「一隻鹿á九支鞭」ê故事ē成立，lóng是壯陽「色」字起怪招，人nā mài貪色，社會上mā bē有『威而剛』chit款未有事實to̍h先轟動ê齣頭。

 
### 【註解】

|詞|解說|
|Hàm古|『過分誇張的故事』。|
|家私頭á chah--leh|『工具帶著』。|
|Phah chē|『打一些』。|
|羌á|Kiuⁿ-á。|
|猫á|Bâ-á，『果子狸』。|
|料理|煮食。|
|興補|Hèng-pó͘，『喜好進補』。|
|補腎|補腎臟功能，有強精作用。|
|Khùi口|Khùi-kháu，『趣味』。|
|猴山á|Kâu-san-á。|
|Boeh-tih|Boeh，『要』。|
|看súi|看『漂亮』，欣賞。|
|Tn̄g tio̍h|等待自投羅網，叫tng。|
|Ka-ia̍h|Chē ê時陣。|
|放吊á|放陷阱。|
|Sīⁿ山豬kê|『生的山豬肉醃漬物』。
|油sé-sé|『賺得不得了』。|
|湳á|Lâm-á，濁水，名間鄉。|
|松柏坑|Chhêng-peh-kheⁿ。|
|二八水|Jī-pat-chúi。|
|Chhân-tiong-ng|田中。|
|Thiau-kang|故意。|
|Siâⁿ來|『引誘來』。|
|Bih bih chhih-chhih|『躲躲藏藏』驚人知。|
|Bē kā你thâi|『不會跟你殺價』。|
|Ioh一個準準準|『猜個精準』。|
|Sêng-sêng-sêng|『像得不得了』。|
|Hiông-hiông來|無意中、突然間來到。|
|內行khùi|內行人ê khùi口。|
|戇giàn頭|戇人。|
|牽--ê|牽手。|
|Phiaⁿ--出-來|用力摔出來。|
|Báu--死-lò͘|『賺死了』。|
