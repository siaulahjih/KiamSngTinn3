---
chapter: 鹹酸甜第3冊
title: 150. 無牛，駛馬
author: Siau Lah-jih
date: 2021-07-30
category: chheh
show_chapter: 1
layout: post
toc: true
---

## 〈150〉
# 無牛，駛馬
> **Bô gû, sái bé**
 
「Eh！蕭老師，烏矸á貯豆油----無tè看--lio͘h？Koh也ē-hiáu giâ毛筆寫大字，咱kioh-sī你kan-nā是漢學仙á兼gâu唱歌niâ，真正無簡單！」

無--lah！無--lah！講--起-來iàn-khì，ah to「無牛，駛馬」--lah！大國手黃老師無tī--leh，書法家簡老師tng leh無閒，劉主任m̄-chiah交帶我chhìn-chhái chu̍t-chu̍t--leh，m̄-thang笑，請多多指教！

「無牛，駛馬」？有chit款馬mā tio̍h bóng駛，想bē到你ê毛筆字chiah-nī láu-tâu。

Kám有影？Chit款字 kám ē見眾--lì？

Ē-sái-chit--à-lah！Siáng敢嫌？

作田to̍h ài駛田，駛田tio̍h-ài牛犁pê，koh tio̍h牛來拖，田土chiah犁ē好勢，無牛thang駛，改換駛馬，其實mā ē-sái--chit，只是咱台灣m̄-bat看tio̍h馬leh犁田，「無牛，駛馬」只是比論，bóng代用，有thang駛總是比無thang駛khah贏。

講tio̍h「sái」，「s」，「ai」，「sái」，二聲sái，sái in niâ，真pháiⁿ聽；sái田、sái牛lóng真pháiⁿ命；放sái ē臭ko͘ⁿ-ko͘ⁿ；駛車soah變做無人講、m̄-thang講，講是真pháiⁿ聽？？？

奇--lò͘！奇--lò͘！這是ùi toh講起？Ná ē咱ê爸母話soah變做án-ne生？定定聽人講「駛車」真pháiⁿ聽，ài講『開車』chiah ē雅氣，chiah bē hông笑sông。Ôa！Piàng--à！咱台灣人已經變戇，已經變khong。

開（khui），是phah開，開電火、開電視、開門、開店、開kiáu間、開帳單…；駛，駛車、駛牛、駛鐵牛、駛火車…，有駛m̄-chiah ē行路，m̄-chiah ē徙位，nā無開牛boeh án-chóaⁿ開。開飛機、開車…，是kan-nā用鎖匙kā電門phah開，車伊kám ka-tī ē sóa位？語言是中性，無tio̍h、無m̄ tio̍h，mā無好聽、pháiⁿ聽ê分別，kah在你án-chóaⁿ講，無kāng ê語言應該有無kāng ê表達方式，nā是boeh kā北京語ê「開」kap台灣話ê「駛」lām-leh議論，án-ne to̍h誤解koh誤會--lò͘，『大便當飯；小便當菜』，如何解說，心內有思偏，定tio̍h有偏見，心內無偏見，尊重無kāng族群ê話，對ka-tī ê言語mā m̄-thang失去信心。

註：最近常聽tio̍h人講，「駛車」真pháiⁿ聽，ài講『開車』chiah khah幼秀，實在hō͘人感覺台灣人ná ē chiah-nī hiau-hēng，chiah-nī無知，無讀冊ê o͘-bá-sáng án-ne講，少年人án-ne講，連智識者ê老師食頭路人mā án-ne講，有夠鬱卒。

 
### 【註解】

|詞|解說|
|咱kioh-sī|『我以為是』。|
|無tī--leh|『不在』。|
|Tng leh無閒|『正在忙』。|
|Chu̍t-chu̍t--leh|『畫一畫、寫一寫』。|
|Láu-tâu|老練。|
|Kám ē見眾|『可以亮相』。|
|Ôa！Piàng--à|『哇！我的天』。|
|無tio̍h、無m̄ tio̍h|『沒有對，沒有不對之分』。|
|Hiau-hēng|可憐tāi。|
|O͘-bá-sáng|婦人。|
