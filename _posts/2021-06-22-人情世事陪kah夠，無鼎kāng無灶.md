---
chapter: 鹹酸甜第3冊
title: 112. 人情世事陪kah夠，無鼎kāng無灶
author: Siau Lah-jih
date: 2021-06-22
category: chheh
show_chapter: 1
layout: post
toc: true
---

## 〈112〉
# 人情世事陪kah夠，無鼎kāng無灶
> **Jîn-chêng sè-sū pôe kah kàu, bô tiáⁿ kāng bô chàu**
 
十月十，人收冬，頭家chhiàⁿ長工；

十一月，年tau邊，家家戶戶人so圓；

十二月，換新衫，來過年。

十月冬稻á割了，田園ê khang-khòe有sió-khóa khah閒，除了種chē糊á番薯以外，mā有人種khah省工ê雜糧，所以作穡人khah有閒發落一寡á重要大事，比論講入厝、娶新婦、嫁cha-bó͘-kiáⁿ，lóng ē選chit-ê時陣來鬧熱，iáu有謝平安冬尾戲ê拜拜，mā tī尾牙進前chit段時間，各庄頭輪流拜神請人客。

頂個月月初，呂校長嫁cha-bó͘-kiáⁿ，兩工後是陳老師boeh娶bó͘，禮拜日阮阿舅mā leh娶新婦，短短一禮拜，紅包to̍h包三kâi，chit-mái siāng少ê價siàu是一千，交陪好--ê a̍h是親chiâⁿ，無兩千以上bē准過？月半以後iáu koh有，林老師boeh入厝，有hông賀，紅包禮bē-tàng無，伊是請中晝，暗時á阮好朋友阿旗辦--ê又是新娘攤，連食兩頓，頓頓魚肉油臊，iáu koh有，khah講mā是喜宴，總是紅包禮一包一包一直包，一個月內chiâⁿ十包，薪水去boeh一半，食是食kah ē起驚，食kah ē起畏，人講「人情世事陪kah夠，無鼎kāng無灶」，chit pái有影經驗tio̍h--à，時常leh hông請，當然灶腳閒仙仙；紅包包一下chē，lak袋á soah leh袋磅子欠tâng-sián，人情世事ê陪tòe實在有夠pháiⁿ-pháng，好ka-chài chit-mái gín-á已經大漢，ka-tī ē-hiáu thàn錢，nā無有影米甕á ē lāng-lâu，無米thang煮食，tú tio̍h吊鼎ê無奈都ē來發生，chit-mái ê gín-á kám想ē到？

陪tòe tio̍h chām-chat，禮尚往來，有來á有去，chē來chē去，少來少去，ē省盡量省，朋友交陪重感情，平常ê交情khah要緊，ná tio̍h辦kah hiah chhia-iāⁿ是boeh-nî！「人情世事陪kah夠，無鼎kāng無灶」，值得ta̍k-ê思考khòaⁿ-māi--leh！

 
### 【註解】

|詞|解說|
|十月冬稻á|第二期稻作。|
|種chē|『種一些』。|
|糊á番薯|寄種tī稻á縫ê番薯，chhìn-chhái鉸番薯藤tiām在土腳tau to̍h ē活。|
|三kâi|三個。|
|有hông賀|有hō͘人賀禮，hông，hō͘-lâng ê合音。|
|Chiâⁿ十包|將近十包。|
|起畏|Khí-ùi，『吃膩了』。|
|袋磅子欠tâng-sián|『沒錢慘兮兮』。|
|Lāng lâu|喪事表演ê lāng桌特技。|
|米甕á ē lāng-lâu|無米thang煮飯。|
|Chām-chat|節制。|
