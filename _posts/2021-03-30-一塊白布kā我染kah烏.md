---
chapter: 鹹酸甜第3冊
title: 030. 一塊白布kā我染kah烏
author: Siau Lah-jih
date: 2021-03-30
category: chheh
show_chapter: 1
layout: post
toc: true
---

## 〈030〉
# 一塊白布kā我染kah烏
> **Chi̍t tè pe̍h-pò͘ kā góa ní kah o͘**
 
大人--à！冤枉--à！Che是誤會，我無做chit款tāi，m̄-thang聽伊烏白講，烏白kā我陷害。

你koh講無，明明有人看你tùi-hia經過，hiah tú好，你無過無火燒，你tú過了後，火舌to̍h隨soan出來外口，m̄是你放火？無是boeh賴siáⁿ-mih人做--ê？

無to̍h是無，m̄-thang boeh「一塊白布kā我染kah烏」，無證無見ê tāi-chì是bē-sái-chit烏白講，你nā koh牽拖我，起官司告你誣告ē hō͘你食bē-ta。…

Chit-ê時代，千萬m̄-thang做m̄-tio̍h tāi-chì，nā有做m̄-tio̍h，tāi-chì nā piak-khang，是ē bē收山，喝冤枉a̍h好，誤會、六會mā可以，有做ê一定ē留「痕跡」，天知、地知、你知、我知。用現代ê科技，現代ê資訊，加上傳播媒體ê快速，一下查，一下調查，liâm-mi全台通人知了了，m̄-tio̍h，iáu有全世界kāng款知了了。

親像頂kó͘月為tio̍h兩ê cha-bó͘ gín-á làu-khùi ê黃--先生，kap Clinton婚外情ê新聞，到落尾tio̍h ài會失禮chiah ē准過，kám敢koh講是人thiau-kang boeh ka「一塊白布kā我染kah烏」。現代人，siáⁿ-mih是tio̍h，siáⁿ-mih是錯，已經分bē清，hō͘人批評mā bē感覺gāi-gio̍h，chit-ê求出名boeh ài好名聲ê時代，有人為tio̍h利己ê目標，專工製造新聞boeh將伊清白身軀、名譽染ho͘烏，名聲nā tháu chiah來漂白，講he是真，講hit-lō是假，kan-nā你chit-ê戇giàn頭hông騙kah lin-long-se̍h，tang時á是leh搬戲，無影是hō͘人「一塊白布kā我染kah烏」ê冤枉tāi。

正人君子ê你，尤其是少年gín-á兄、gín-á姊，為tio̍h未來ê ǹg望，你tio̍h清清白白做人，正路tio̍h來行，mài做pháiⁿ名聲，為色為財一時做差錯，大漢chiah boeh翻身to̍h真oh，你kám知？「一塊白布kā我染kah烏」是冤枉tāi，假使nā是有影做，你是boeh án-chóaⁿ kap人辯解。

世上siāng大ê敵人是siáng？連阿扁--a市長都講第一ê敵人是ka-tī，有影，你nā有才能，人格有清白，有一工貴人一下到，boeh kā你牽成，你chiah bē受人攻擊，hō͘人挖出khah早ê pháiⁿ品行，你nā升大官、thàn大錢，人ē真心欣羨你，bē怨妒，koh kā你o-ló，講che是你應該得。你mā ē-tàng避免kap人相諍，m̄免kap人諍講「一塊白布kā我染kah烏」。

 
### 【註解】

|詞|解說|
|Kā我|『把』我，m̄是『給』我。|
|染|Ní。|
|Tùi-hia經過|『從那兒經過』。|
|Hiah tú好|『那麼湊巧』。|
|Soan出來|『冒出來』。|
|賴|誣賴。|
|牽拖|牽連拖落水。|
|食bē-ta|『吃不完兜著走』。|
|Piak出來|爆出來，『曝光』。|
|Bē收山|『沒完沒了』。|
|痕跡|Hûn-jiah。|
|Kám敢|Kám-káⁿ。|
|Gāi-gio̍h|心內bē爽快。|
|真oh|真難。|
|Siáng|Siáⁿ人。|
|貴人|Kùi-jîn，及時雨，ē幫贊人ê人。|
|相諍|Sio-chèⁿ，爭辯。|

