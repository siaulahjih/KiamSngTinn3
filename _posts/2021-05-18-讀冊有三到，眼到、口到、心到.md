---
chapter: 鹹酸甜第3冊
title: 078. 讀冊有三到，眼到、口到、心到
author: Siau Lah-jih
date: 2021-05-18
category: chheh
show_chapter: 1
layout: post
toc: true
---

## 〈078〉
# 讀冊有三到，眼到、口到、心到
> **Tha̍k chheh ū sam tò, gán tò, khió tò, sim tò**
 
Jîn chi chho͘：Lâng chi chho͘。（人之初）
Sèng pún siān：Sìn pún siān。（性本善）
Sèng siāng kīn：Sìn siāng kín。（性相近）
Si̍p siāng oán：Sit siong hn̄g。（習相遠）
Kó͘ put kàu：Káu m̄ kàu。（苟不教）
Sèng nái chhian：Sìn nái chhin。（性乃遷）……

好--à，擋--leh！陳西木，chit句你唸khòaⁿ-māi。

Sèⁿ siaⁿ kīn，sī siaⁿ óaⁿ，（性相近，習相遠）

Siáⁿ-mih是sèⁿ siaⁿ kīn？Sī siaⁿ óaⁿ是leh講siáⁿ-mih碗糕，叫你看冊斟酌聽，你m̄聽，kek hòng-hòng，唸冊歌mā m̄是án-ne，你是leh唸英語是--無？坐--落-去！

各位gín-á兄、gín-á姊，老師án-chóaⁿ kā恁講，讀冊tio̍h án-chóaⁿ讀？

「讀冊有三到，眼到、口到、心到」，既然知影，m̄ tio̍h認真讀。

來！Sòa--落-去ta̍k-ê koh再tòe老師唸，一句一句，目chiu看冊，用心聽，嘴ài peh開大聲唸：

Kàu chi tō（教之道），kùi í choan（貴以專），sit Bīn-bó（昔孟母），……

M̄是，是sek Bēng-bó。

……，te̍h lîn chhù（擇鄰處），te̍k lîn chhù。Chú put ha̍h（子不學），chú put ha̍k。

Toān ki tú（斷機杼），Tō͘ Iàn-san（竇燕山），iú ī-hong（有義方），iú gī-hong。

M̄是，是iú-gī-hong，嘉義ê gī。

Ôa！有夠thiám，有夠食力，聲母g音已經消失，入音p、t、k、h已經chhun「h」收音唸ē輾轉，boeh án-chóaⁿ？只有繼續piàⁿ，繼續chhōa in唸，無相信khioh bē倒--轉-來。

學母語，siāng重要to̍h是「讀冊有三到，眼到、口到、心到」，nā有意願用心落去做，真緊to̍h有收成，解救gín-á ê母語倒--轉-來，應該bē困難，ka-tī教ê chit班學生，講台灣話不止á súi，頂面ê教例是平常無leh講ê漢文，莫怪講khah bē輾轉。因為學校ta̍k工lóng 教gín-á用華語leh唸三字經，m̄-chiah chit學期教in用漢文讀，nā是像頂學期án-ne教in唸童謠gín-á歌，in lóng mā唸幾遍了後tio̍h jú唸jú順。

馬英九boeh選台北市長，提出重視母語，ài ùi幼稚園開始ê支票，m̄知阿扁--à kám有另外ê看法？M̄知在地ê Hô-ló人，Hak-kâ ngìn，原住民ê子弟kiáⁿ孫，恁ê感想是án-chóaⁿ？尤其是聲聲句句講boeh建立chi̍t-ê有尊嚴，有主體性新台灣ê國會議員、縣市長，恁ê政見是siáⁿ款？Kám boeh tòe馬英九行，a̍h是提出koh khah具體khah ē實現ê母語教育方針、實施辦法。

Siáⁿ人提出落實母語推sak辦法，一定選你一票。

落實母語教育，無論老師、學生，當恁boeh學習母語ê時陣，ē記得「讀冊有三到，眼到、口到、心到」，有心ê台灣人，「Ài piàⁿ chiah ē贏」。

 
### 【註解】

|詞|解說|
|Peh開|『張開』。|
|Khioh|『揀拾』。|
|落實|Lo̍k-si̍t。|
