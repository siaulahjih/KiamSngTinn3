---
chapter: 鹹酸甜第3冊
title: 102. 敢，to̍h快做媽
author: Siau Lah-jih
date: 2021-06-12
category: chheh
show_chapter: 1
layout: post
toc: true
---

## 〈102〉
# 敢，to̍h快做媽
> **Káⁿ, to̍h khoài chò má**
 
老師！你tī chia教冊--ò͘！

是--ā，你洪麗嬌--hoⁿh，chiâⁿ久無khoàiⁿ--à，che你ê kiáⁿ--hio͘h？

M̄是--lah！是我ê孫--lah！

你ê孫？Ah無洪麗嬌，你chit-mái幾歲--à，老師都iáu未娶新婦嫁cha-bó͘-kiáⁿ--leh，你to̍h有孫á thang chhōa，ná ē chiah好命。

「敢，to̍h快做媽」--lah！四十二歲--lah！實在真pháiⁿ勢--ko̍h……

「敢，to̍h快做媽」，社會事mā是kāng款chit款樣，敢--ê提去食，親像生理場，講伊bat，koh kah-ná m̄-bat，講伊bē，koh變kah有款有式，本錢無lōa chē，工夫是半láng師，結果tī伊chheⁿ káⁿ pe̍h káⁿ之下，chang tio̍h時機soah忽然間升起來做阿舍你kám知！有一位朋友，是leh賣碗粿，m̄知是運氣leh tháu，a̍h是天公leh疼戇人，人鼓吹伊變賣田園，liâu--落-去kah人起販厝，見起見thàn，chit-mái是建設公司ê董事長，你kám敢講伊是「敢，to̍h快做媽」？

Mā有一位朋友，看人sńg股票thàn kah lah-lah叫，伊chhân-chhân kā頭路辭掉，ta̍k工走股市，起頭有影「敢，to̍h快做媽」，青竹棍á烏白kòng，見kòng見紅，chit-mái án-chóaⁿ？三字土排做夥，土土土，差一點á tio̍h走路，「敢，to̍h快做媽」？M̄是，應該是想貪戴雞lam，食緊lòng破碗chiah tio̍h。

「敢，to̍h快做媽」，有實力ê敢是信心，無底tì ê敢只是bóng-tóng，無值得鼓勵，無值得o-ló。

 
### 【註解】

|詞|解說|
|做媽|做a-má，『祖母』。|
|Khoàiⁿ|Khòaⁿ-kìⁿ ê合音，看見。|
|Chang tio̍h時機|『逮到機會』。|
|阿舍|有錢ê好額人。|
|運氣leh tháu|『運氣亨通』。|
|起販厝|『蓋房屋販售』。|
|見起見thàn|『每建必賺』。|
|Sńg股票thàn kah lah-lah叫|『玩股票賺得要死』。|
|Chhân-chhân|『索性』。|
|青竹棍á烏白kòng|『拿青竹竿隨便亂打』。|
|見kòng見紅|每chi̍t-pái買lóng tú-tio̍h紅盤。|
|無底tì|無基礎，無實力。|
|Bóng-tóng|『莽撞』。|
