---
chapter: 鹹酸甜第3冊
title: 090. 菜nā無蟲，世間to̍h無人
author: Siau Lah-jih
date: 2021-05-30
category: chheh
show_chapter: 1
layout: post
toc: true
---

## 〈090〉
# 菜nā無蟲，世間to̍h無人
> **Chhài nā bô thâng, sè-kan to̍h bô lâng**
 
Tòa tī庄腳祖家ê四嫂，出來街路hak貨，sūn-sòa kōaⁿ chi̍t-pé白菜來hōa，特別kau-tài講：

Ban叔á！Che是無chōaⁿ農藥--ê o͘h，是tī咱tau hit塊園á ka-tī種--ê，做你放心食，不過有khah pháiⁿ看樣淡薄--à。

Aih-ioh！阿母！有蟲neh！阿姆送來ê白菜有蟲，ngia̍uh-ngia̍uh sô，我m̄敢洗，kā tàn掉好--無？

Heh a̍h thang！「菜nā無蟲，世間to̍h無人」，你無聽阿姆講，he是無phū農藥ê青菜，有菜蟲是當然ê tāi-chì，洗ho͘清氣to̍h好，菜蟲無毒，to̍h是食入去腹內mā無要緊，有chōaⁿ農藥--ê chiah是bē-sái-chit食。

天地養飼萬物，順其自然無私偏，有人to̍h有蟲，為tio̍h生活，大自然ê生物形成食物鏈kap食物網ê平衡關係，相剋又相生，維持地球頂萬物生湠，鬧熱滾滾，充滿希望。因為人類ê過度開發智能，soah變成奸巧無智慧，kan-nā為tio̍h貪食享受，用盡各種科學技術，消滅表面上對人類有害ê生物，結果來ka-tī害ka-tī，soah帶來真chē無方便，生存ê危機。

有人to̍h有蟲，「菜nā無蟲，世間to̍h無人」，che是自然現象，非常正常，維護大自然ê生態平衡，tio̍h靠ta̍k-ê有正確ê觀念，愛護大自然，免破壞to̍h盡量mài陷害，萬物是平等--ê，為tio̍h生活，ài存有向大自然討食ê謙虛態度，人定勝天，he是人類ê愚戇，m̄是本等。

 
### 【註解】

|詞|解說|
|Hak貨|買貨。|
|Sūn-sòa kōaⁿ chi̍t-pé白菜來hōa|順便提一把白菜來hō͘我；hōa，hō͘-góa ê合音。|
|Ban叔á|Ban-chek-á，『最小的小叔』。|
|Chōaⁿ|濺，噴。|
|Heh a̍h thang|『那怎麼可以』。|
|Phū|Phùn，噴。|
|相剋|Siong-khek，sio-khek。|
