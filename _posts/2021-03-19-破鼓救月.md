---
chapter: 鹹酸甜第3冊
title: 019. 破鼓救月
author: Siau Lah-jih
date: 2021-03-19
category: chheh
show_chapter: 1
layout: post
toc: true
---

## 〈019〉
# 破鼓救月
> **Phòa kó͘ kiù goe̍h**
 
四年chi̍t-pái，kap chit世紀尾亞洲地區最後一次ê日偏蝕，tī咱人七月初一早起時發生，chiâⁿ oh-tit tú-tio̍h ê奇蹟，cháiⁿ-thang放ho͘過--去，七早八早tio̍h起--來，peh-chiūⁿ厝頂尾，用面桶水lām烏墨，提hit支siāng烏暗色ê太陽目鏡，iáu有hàm鏡，目的lóng是boeh看蝕日ê經過是siáⁿ款--ê，後日chiah ē-tàng kap學生gín-á解說（m̄是臭彈--ō͘？），參觀ê人iáu有阮牽--ê、cha-bó͘-kiáⁿ、hām厝邊隔壁有趣味ê大人、gín-á，因為Siau Lah-jih本人to̍h是厝邊隔壁有出名ê大人gín-á。

Chit款ê蝕日鏡頭，對Siau Lah-jih本來tio̍h無siáⁿ-mih稀奇，細漢到taⁿ，不止á看khòe chiâⁿ-cha̍p pái，boeh koh看ê原因kan-nā是為tio̍h趣味欣賞。M̄-kú對阮厝邊ê朋友、小朋友，to̍h感覺chiâⁿ奇巧--lò͘？Ná ē án-ne？日頭缺一隙去--a-neh? Kám m̄去提害面桶á a̍h是siáⁿ-mih phah ē khin-khin khong-khong--ê來--leh！日頭ē去hō͘天狗hop--去neh？

「老師！Kám有影？」

「He阿伯leh kā恁騙--ê-lah！」

「老師！A̍h無，ná ē缺一角，koh愈來愈大跡？」
「He是日頭去hō͘月球ê影cha̍h--去-lah！日頭、月娘、地球排一條線to̍h ē發生蝕日；日頭、地球、月娘排一條巡to̍h ē蝕月，這是自然現象，m̄免驚惶，koh免lōa久to̍h iû-koh日頭赤iāⁿ-iāⁿ。」

「老師！阮lóng聽無neh?」

「無要緊，後日學校上課chiah koh講khah詳細--leh！」

莫怪！這是天文學，三度空間？應該牽涉kah四度空間？已經m̄是Siau Lah-jih小小小學教員ē-tàng說明--ê，總是天文地理，正確ê智識tio̍h瞭解--一-寡，nā無？咱人七月初一是鬼月tú開鬼門關ê第一工透早，to̍h來發生chit款蝕日ê tāi-chì，nā迷信--落-去，tāi-chì to̍h大條--a。

迷信iā好，風俗iā好，看做民俗iā好，破鼓、破銅鑼、破面桶lóng總好，叫gín-á提提搬搬--出-來，為tio̍h天狗吞日（食月），來chi̍t-ê lin-lin long-long，khin-khin khiang-khiang，kā日（月）救倒轉--來，假--ê當做真--ê來chi̍t-ê鬧熱滾滾ê活動，mā是真有意思，kám m̄是？

只要m̄是鼓勵迷信to̍h好！另外，chit-ê「破鼓救月」ê意思，是leh教人tio̍h ài khah khioh-si̍p--leh，日常生活m̄-thang siuⁿ liōng-siōng浪費，無路用boeh phiaⁿ掉ê物件，有當時á to̍h iáu有路用，che kap「破蓆khàm豬屎」、「破鞋iáu ē thìⁿ腳」、「破笠á好jia身」、「破ka-chì好that壁」，lóng有kāng款ê意思，總講一句，「廢物利用」lah！

 
### 【註解】

|詞|解說|
|偏蝕|Phian-si̍t。|
|咱人|Lán-lâng，台灣人過ê農曆。|
|Oh-tit|難得。|
|Cháiⁿ-thang|Chóaⁿ thang，ná ē-sái-chit。|
|Hàm|凸（tu̍t）透鏡，照起來變大kah hàm-hàm，無sêng真--ê。|
|阮牽--ê|阮牽手--ê。|
|大人gín-á|大人gín-á性，興做gín-á事。|
|奇巧|Kî-khá，奇怪巧妙。|
|缺一隙|『缺一口』。|
|害面桶á|『壞的臉盆』。|
|Hop--去|去hō͘食肉類ê動物食去。|
|Cha̍h--去|『遮去』。|
|大條--a|Tāi-chì惹大了。|
|Khioh-si̍p|『勤儉捨不得丟棄廢物』。|
|Khàm|『遮蓋』。|
|Ka-chì|『藺草做的袋子』。|
