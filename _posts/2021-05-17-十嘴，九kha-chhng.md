---
chapter: 鹹酸甜第3冊
title: 077. 十嘴，九kha-chhng
author: Siau Lah-jih
date: 2021-05-17
category: chheh
show_chapter: 1
layout: post
toc: true
---

## 〈077〉
# 十嘴，九kha-chhng
> **Cha̍p chhùi, káu kha-chhng**
 
昨暝天頂chiâⁿ鬧熱，獅á座流星雨leh『做秀』，土腳ê人間mā chiâⁿ無閒，無閒boeh欣賞，欣賞真罕有ê天神放煙火。早兩三工前，to̍h有人teh討論chhiau-chhek boeh去tó位看khah心適，有人講boeh去墾丁，有人講boeh阿里山、Tataka哆哆咖、玉山，山勢koân koh無空氣污染，mā有人嫌麻煩，流星tī天頂，透tó位lóng mā有khòaiⁿ，tòa曠闊無光害ê所在to̍h ē-sái，人chē話to̍h chē，有影「十嘴，九kha-chhng」，m̄知boeh聽siáⁿ人ê話，結尾各人行各人ê路線，因為每人lóng講了真有理，m̄-kú無人敢保證一定tio̍h。

Tāi-chì to̍h是án-ne，無把握ê khang-khòe無人敢擔當，萬一nā chhōa人看無，to̍h chiok pháiⁿ勢。其實boeh看星，第一ài無光害，地面nā光，星to̍h看bē明，第二ài好天氣，空氣清無雲跡，星to̍h光sih-sih，第三chiah來斟酌時間kap位置，所以主張boeh去koân山m̄是無道理，講boeh 就近chhōe位mā m̄是bē-sái--chit。

根據十外年前哈雷彗星來ê時，to̍h kap細漢後生tī附近ê濁水溪駁岸頂看--tio̍h，隔轉年ê流星雨mā kāng款tī附近àm-sàm ê郊外，看kah chiok心適，所以m̄-chiah招厝邊林先生ang-bó͘，就近tiàm濁水溪邊chhōe所在。

半暝兩點外，來到駁岸腳，siáng知已經人馬喊喝，車一台koh一台，ká-ná boeh kah流星比賽，tī車路siuh來siuh去，peh chiūⁿ岸頂，原來已經chia倒一堆，hia mā圍一圍，lóng leh看天星，暗bin-bong，m̄敢點火，只有路邊一兩pha微微ê燈光，pháiⁿ勢pháiⁿ勢teh閃sih：

等chiah久a̍h無khòaiⁿ半粒，叫你來去松柏坑你to̍h m̄！

松柏坑mā siuⁿ低，應該去清境農場chiah tio̍h！

M̄是án-ne--lah！你無khòaiⁿ雲罩tiâu leh hio͘h，等一下雲nā開，to̍h看有--ā lah！

「十嘴，九kha-chhng」，你一句，我一句，khah講mā無結論。

Ah！一粒！Siŭ--一-下過去--à！

A̍h有，你kâng騙！

Theⁿ--落-來，mài koh taⁿ頭，taⁿ久ām-kún ē酸，boeh thài看有。

Ah！看tio̍h--à，siŭ--一-下，chiok光--ê，koh牽長長！

Chiah久chiah看三粒，人in去『塔塔加』看m̄-chiah讚，可能ē看tio̍h規千粒規萬粒，你kám知？

無看iáu m̄知影，kā你講這是因為有雲ê關係，kap山koân地低無有lōa大ê關係，mài cha̍p--à-lah，繼續看！

繼續看，猶原蜈蜞咬蛤「十嘴，九kha-chhng」，講未soah。

天光日，去『塔塔加』看ê人轉來，怨嘆講chiah看二十外粒，koh that車，早起險險bē赴上班，ū-kàu thiám，想想leh真趣味，趣味to̍h好，人阮tiàm駁岸頂雖然chiah看五六粒，kāng款感覺真kó͘-chui。

 
### 【註解】

|詞|解說|
|Kha-chhng|『肛門』。|
|Chhiau-chhek|安排。|
|透tó位|Ta̍k四界，到處。|
|Khòaiⁿ|看見，khòaⁿ-kìⁿ ê合音。|
|Chhōa|引導。|
|彗星|Hūi-chheⁿ，掃帚星。|
|駁岸|Poh-hōaⁿ，壩岸，面頂有瞭望台報告大水ê高度。|
|Àm-sàm|暗sàm，暗bong-bong ê所在。|
|一兩pha|『一兩盞』。|
|Theⁿ|『躺』。|
|Taⁿ頭|『抬頭』。|
|Boeh thài看有|『那怎麼看得到』。|
|Mài cha̍p--à lah|『別再滴咕了』。|
|蜈蜞咬蛤|Gô͘-khî-kā-kap，『人聲吵雜』。|
