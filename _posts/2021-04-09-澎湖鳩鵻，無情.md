---
chapter: 鹹酸甜第3冊
title: 039. 澎湖鳩鵻，無情
author: Siau Lah-jih
date: 2021-04-09
category: chheh
show_chapter: 1
layout: post
toc: true
---

## 〈039〉
# 澎湖鳩鵻，無情
> **Phêⁿ-ô͘ ka-chui, bô chêng**
 
Che是一句gia̍t-khiat-á俗語，『歇後語是也』，簡單講to̍h是講澎湖人無情。

澎湖鄉親請你mài受氣，講chit句話m̄是thiau-tî，早前tio̍h bat講一句「澎湖cha-bó͘，台灣牛」，澎湖、台灣lóng是kāng運命，無做無thang食，boeh做khang-lo-so，只好出外求發展，咱澎湖kap台灣本島，自古早to̍h是移民ê社會，唐山公唐山過台灣，心肝結一丸，規氣kap咱ê平埔族祖媽phah-piàⁿ定根tī chit塊土地，為tio̍h世傳世，閃法律縫，走chông他鄉，lóng是為tio̍h boeh過khah好ê生活。

咱lóng知，澎湖tī外海，四面是海，只好向海討一嘴食，tu風浪，搧冬風，其他boeh靠土地耕作mā是為難，四界石頭lōng-khōng，koh欠活水，艱苦生活ê澎湖鄉親，只有向高雄、台灣本島來chhōe頭路，生活困難，ná有時間轉去故鄉關心，soah hō͘人叫是有影澎湖人khah現實，khah無親。其實台灣本島ê鄉親猶原kāng款án-ne無奈，出外人，nā m̄是thàn tio̍h家伙，siáⁿ人有hit-lō面子轉去故鄉？

澎湖到處是沙埔，沙埔出有真chē斑鴿，斑鴿種類真chē種，有hit-lō細號koh kó͘-chui、súi款ê鳩鵻，lia̍h tio̍h boeh thâi siuⁿ細隻，所以飼來看súi，當做『寵物』，可惜飼bē乖，因為伊ài自由生活，無ài人kā伊飼飽飽做thit-thô物，soah hō͘人牽拖鳩鵻是無情--ê，mā是冤枉tāi一層。

「澎湖鳩鵻，無情」，無情無義m̄是鳩鵻，mā m̄是澎湖ê出外人，為tio̍h生活、為tio̍h自由，siáⁿ人lóng ē為tio̍h ka-tī ê bó͘-kiáⁿ想，kám m̄是？移民tī海外ê鄉親，kám m̄是kap澎湖人kāng一樣，為tio̍h無奈，為tio̍h理想，chiah tio̍h離鄉背井，你kám知有心ê海外鄉親，是lŏa-nī思鄉為台灣ê前途phah-piàⁿ，親像為tio̍h推sak台語文ê chē-chē有志，chit-chūn lóng iáu tī他鄉鬱卒teh phah-piàⁿ，「澎湖鳩鵻，無情」，咱看tio̍h--ê是表面，chit-mái一下thàn有食，交通又koh利便，關心澎湖ê鄉親，已經m̄是khah早án-ne ê無奈，hō͘人看做無親，hō͘人看做無情。

 
### 【註解】

|詞|解說|
|鳩鵻|Ka-chui。|
|Khang-lô-so|無半項，『赤貧如洗』。|
|閃法律縫|『鑽法律漏洞』。|
|Tu風浪|『追逐風浪』。|
|搧冬風|忍受冬風吹襲。|
|石頭lōng-khōng|石頭真chē，pháiⁿ種作。|
|斑鴿|Pan-kah，斑甲。|
|細號koh kó͘-chui|細隻可愛。|
