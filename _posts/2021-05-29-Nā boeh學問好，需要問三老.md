---
chapter: 鹹酸甜第3冊
title: 089. Nā boeh學問好，需要問三老
author: Siau Lah-jih
date: 2021-05-29
category: chheh
show_chapter: 1
layout: post
toc: true
---

## 〈089〉
# Nā boeh學問好，需要問三老
> **Nā boeh ha̍k-būn hó, su-iàu mn̄g sam-ló**
 
Chit七、八年來，jīn-bat ê師傅特別chē，有台文老經驗ê前輩，李勤岸、陳永寶、陳明仁、陳豐惠、陳雷、呂興昌、張學謙、楊青矗、洪惟仁、鄭良偉、鄭良光kap台語網ê眾兄姊，蘇芝萌HOTSYS®高手群，黃勁連，林央敏…等等，chia ê先覺教我jīn-bat台語聲韻、台語文、彙音寶鑑、ㄅㄆㄇ、白話字kap漢羅lām寫、白話字輸入法，台灣俗語…，mā有基督教友ê指示，宋澤萊老師ê佛陀道理，hō͘我心安定，為tio̍h台文來phah-piàⁿ。

另外故鄉ê sī大老歲á，有in純正ê台語，台灣ê古早味，tàu幫忙chiah bē hō͘台灣俗語鹹酸甜落khùi，老歲á人記持siāng古芳，現代ê資訊雖然m̄-bat lōa chē，古早時代ê khang-khang縫縫，nā m̄-bat，請教in to̍h bē chhōe m̄ tio̍h人，捷問老大人，khah贏ka-tī chhōe資料kui半工。Bat人khah好bat銅，老歲á人是復振台灣文化ê ǹg望。

老實人bē講hau-siâu白賊話，nā boeh問正經道理，問老實人一定無問題，in bē-hiáu烏講白，講m̄ tio̍h去mā bē kap你gō͘-má-hoe。Nā是kan-nā有嘴súi，無實在gâu pûn雞kui ê hô͘-lùi-lùi，千萬m̄-thang請教chiah bē食虧，學問boeh好，to̍h ài好正道，nā he o-lí-o-cho，烏白話亂亂kô，to̍h m̄-thang tòe伊sńg thit-thô。老實人講ê道理m̄是真深，卻是可靠，bē hō͘人行去烏暗路。

「Nā boeh學問好，需要問三老」，ka-tī ê學問m̄敢o，不過ka-tī ē知，chit幾年來有影有進步，這lóng tio̍h感謝各位老經驗，老歲á kap古意人ê指點，chiah hō͘ Siau Lah-jih ê經驗一日一日成長。

「Nā boeh學問好，需要問三老」，研究台灣文化ê三老，第一老是老經驗，第二老是老大人，第三老是古意ê台灣人，有純正，有經驗，bē kā你騙，hō͘你sa有cháng，學--起-來chiâⁿ輕鬆。

 
### 【註解】

|詞|解說|
|三老|Sam-ló。|
|古芳|Kó͘-phang，『古色古香』。|
|Khang-khang縫縫|Khang-khang phāng-phāng，『大大小小，瑣瑣碎碎』。|
|捷問|Chia̍p-mn̄g，常常問。|
|Gō͘-má-hoe|強辯。|
|Gâu pûn雞kui|『善於吹牛』。|
|Hô͘-lùi-lùi|『胡扯』。|
|O-lí-o-cho|O-cho，a-cha，『骯髒』。|
|亂kô|『亂攪亂說』。|
|Sńg thit-thô|『玩好玩的』。|
|M̄敢o|M̄敢o-ló。|
|Sa有cháng|Sa-ū-cháng，『有頭緒可循』。|
