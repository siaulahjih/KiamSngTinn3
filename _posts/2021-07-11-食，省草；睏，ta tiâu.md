---
chapter: 鹹酸甜第3冊
title: 131. 食，省草；睏，ta tiâu
author: Siau Lah-jih
date: 2021-07-11
category: chheh
show_chapter: 1
layout: post
toc: true
---

## 〈131〉
# 食，省草；睏，ta tiâu
> **Chia̍h, séng chháu; Khùn, ta tiâu**
 
頭家娘，酥餅來--一-塊！

Gâu早！蕭老師，kám boeh豆leng？A̍h是米leng？

免--lah！酥餅一塊to̍h ē-sái--chit，我khah kah意配滾水。

老師，ná tio̍h hiah-nī儉，chit-mái to̍h是你siāng kài好，「食，省草；睏，ta tiâu。」Siāng輕鬆mā chit-chūn。

Iáu m̄是一日過一日，慾望nā mài hiah koân，ta̍k日lóng mā好過日。

講是án-ne講，像chit-kú蕭老師你án-ne，後生cha-bó͘-kiáⁿ lóng大漢koh ē-hiáu tàu thàn錢，m̄-nā免操煩學費、生活費，koh ē-tàng加收入，kám無影「食，省草；睏，ta tiâu。」輕鬆chē--lò͘！

講--起-來koh ká-ná有影neh，想過去，一陣牛á-kiáⁿ纏前tòe後，m̄是食to̍h是吵，真正是bē輕鬆，chit-mái牛á-kiáⁿ已經大隻，ka-tī ē-hiáu出去食草，m̄免ta̍k日tiàm厝內tak-tak纏、iau飽吵，你講án-ne是「食，省草；睏，ta tiâu。」Mā是有道理。M̄-koh gín-á大漢kāng款是有煩惱ê tāi-chì，為cha-bó͘-kiáⁿ chhoân嫁妝，為後生積bó͘本，lóng是大條--ê。

Ah he又koh是一層tāi，kap che是無khan-gāi，你nā boeh ka煩惱hiah chē，人生siáⁿ-mih時陣無煩惱？一人煩惱一樣，無chi̍t-ê相親像，koh論--落-去to̍h論bē soah--à。

人生是苦！？！？是樂！？！？Ah！Mài執著to̍h好。

 
### 【註解】

|詞|解說|
|Ta tiâu|『睡的地方，乾淨利落』。|
|Iáu m̄是|『還不是』。|
|纏前tòe後|『纏著跟前跟後』。|
|已經大隻|『已經長大了』。|
|Tak-tak纏|『纏著不放』。|
|Iau飽吵|Iau mā吵，飽mā吵，『吵得不得了』。|
|Chhoân|準備。|
|Hiah chē|『那麼多』。|
