---
chapter: 鹹酸甜第3冊
title: 084. 飼後生，養老衰；飼cha-bó͘-kiáⁿ，別人ê
author: Siau Lah-jih
date: 2021-05-24
category: chheh
show_chapter: 1
layout: post
toc: true
---

## 〈084〉
# 飼後生，養老衰；飼cha-bó͘-kiáⁿ，別人ê
> **Chhī hāu-seⁿ, iáng ló soe; Chhī cha-bó͘-kiáⁿ pa̍t-lâng ê**
 
Chiah leh講老人問題，是此當今siāng重大ê社會問題，ńg望政府官員kap立法委員做夥來排解，chit時m̄重視，等咱食老定tio̍h liân-hôe。

做人kám有影chiah-nī無奈，一生正經，認真phah-piàⁿ，經營家庭，結尾tn̄g tio̍h食老bē哺土豆ê時，soah hō͘人giat-láu趕出門腳口，tòa老人院leh khek-khui，古早人he『含飴弄孫』ê趣味，soah變成孤khu̍t鬱卒。怨嘆，悲哀；悲哀，怨嘆。Siáⁿ造成？

「飼後生，養老衰；飼cha-bó͘-kiáⁿ，別人ê。」明明to̍h是重男輕女ê本性，m̄ tio̍h！M̄是本性，是cha-po͘人ê ah-pà主義leh作怪，cha-po͘是kiáⁿ，cha-bó͘ kám m̄是kiáⁿ？Che實在有影奇怪，是m̄是父權社會ê誤解，嫁出to̍h是別人ê，娶入kám有影to̍h khah ē bat老爸？Ē--lah，當你ē hōaⁿ家，iáu ē做家伙ê時，he是老爸niû-lé，等到你nā老衰老倒退hit當陣，「飼後生，養老衰」，你to̍h m̄-thang ǹg boeh恁kiáⁿ a̍h新婦，ē kā你phâng燒phâng冷，sū-hāu三頓兼洗tn̄g。

「飼cha-bó͘-kiáⁿ，別人ê」？時到你to̍h發覺m̄是án-ne論，當等後生新婦無boeh kā你洗tn̄g，hō͘你心酸無ǹg，恁cha-bó͘-kiáⁿ--轉-來-à，收收洗洗、清清掃掃，sòa落去kā你問，tó位酸、án-chóaⁿ鬱悶，身軀kā你拭拭--leh，藥á sū-hāu你食入腹，勸你放心，發落你倒落床，chiah來去轉。Kám chiah án-ne niâ，有ê連kiáⁿ婿都合倚來，照顧厝內ê khang-khòe比後生iáu koh khah熟似，半子是半子，kap cha-bó͘-kiáⁿ kāng款有責任，chín ê社會，「飼後生，養老衰；飼cha-bó͘-kiáⁿ，別人ê。」已經無合時代。

Cha-po͘ tio̍h chhiâⁿ，cha-bó͘ kāng款tio̍h疼，平平是kiáⁿ，m̄-thang受無符合時勢ê傳統禮教影響，到時chiah來反悔，對ka-tī虧待，對cha-bó͘-kiáⁿ mā無公平，「飼後生、養老衰；飼cha-bó͘-kiáⁿ，別人ê。」Chit款觀念to̍h改，boeh改liōng早。

 
### 【註解】

|詞|解說|
|養老衰|Iáng ló soe。|
|Khek-khui|食虧。|
|孤khu̍t|孤獨。|
|Ah-pà|『霸道』。|
|Bat老父|『懂得爸爸的…』。|
|Hōaⁿ家|持家。|
|做家伙|對家庭經濟有幫贊。|
|Niû-lé|母親。|
|無ǹg|無向望。|
|合倚--來|Ha̍h óa--來，靠過來。|
|Liōng早|趁早。|
