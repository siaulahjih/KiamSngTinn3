---
chapter: 鹹酸甜第3冊
title: 060. Lim ho͘茫茫，當做四邊lóng無人
author: Siau Lah-jih
date: 2021-04-30
category: chheh
show_chapter: 1
layout: post
toc: true
---

## 〈060〉
# Lim ho͘茫茫，當做四邊lóng無人
> **Lim ho͘ bâng-bâng, tòng-chò sì-piⁿ lóng bô lâng**
 
講tio̍h lim酒我to̍h khì，khì boeh創siáⁿ？Nā是cha-po͘人講--ê to̍h是去boeh lim燒酒--lah！Nā是cha-bó͘人講--ê，to̍h是氣phut-phut。

酒是穿腸毒藥，為siáⁿ-mih hèng lim ê人hiah-nī chē？酒精ê giàn頭hō͘人迷，「lim ho͘茫茫，當做四邊lóng無人」ê仙境，我boeh飛，我boeh tháu放，逃避現實ê壓力，siāng好做眠夢，眠夢bē成，to̍h借酒來酩酊，省事事省，lim酒我siāng hèng。

人逢知己飲，lim酒並m̄是pháiⁿ事，害to̍h害tī無chām-chat，sán-lim無時無陣，lim hiông酒，過pōng誤大事，頭昏昏腦鈍鈍，「lim ho͘茫茫，當做四邊lóng無人」，siáⁿ事m̄敢做？酒醉心頭定，kám有影？也敢kap人大細聲，也敢kap人piàⁿ輸贏，輕--者失人格，嚴重ê ē坐監牢，hèng燒酒天天醉ê朋友，你kám m̄知影？

酒有促進血液循環ê作用，對身體有好處，koh是三頓料理ê必需品，boeh án-chóaⁿ看待酒ê需要，mài lim siuⁿ chē，mài lim過度，以siáⁿ-mih做標準？Lim酒ka當作是食藥，藥飲觀念之下，to̍h bē lim過pōng--lò͘。

「Lim ho͘茫茫，當做四邊lóng無人」，siāng好m̄-thang！

 
### 【註解】

|詞|解說|
|Hèng|『喜好』。|
|Giàn頭|癮頭。|
|Tháu放|『解放』。|
|酩酊|Bêng-teng，大醉。|
|害to̍h害tī|『糟就糟在』。|
|Chām-chat|節制。|
|Sán-lim|Lim酒無啥配菜。|
|Lim hiông酒|『喝猛酒』。|
|血液|Huih-e̍k。|
