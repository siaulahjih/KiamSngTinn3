---
chapter: 鹹酸甜第3冊
title: 050. 天生地養
author: Siau Lah-jih
date: 2021-04-20
category: chheh
show_chapter: 1
layout: post
toc: true
---

## 〈050〉
# 天生地養
> **Thiⁿ seⁿ tē iúⁿ**
 
「感謝天，感謝地，感謝老母kap老爸，感謝作穡人，感謝生理人，感謝ta̍k-ê！Ta̍k-ê khoaⁿ-khoaⁿ-á食，ûn-ûn-á哺，ài食ho͘清氣，m̄-thang浪費，m̄-thang食飯配話。」

Che是教學生食飯包前ê感謝話，kap基督教徒ê祈禱kāng意思，無kāng形式。

頂學期開始，學校to̍h用心推動tī學校內食中晝，避免學生離開校門，造成交通混亂，mā防止學生tī街á路lōa-lōa-sô，養成pháiⁿ習慣。

推行效果bē-bái，chit學期大部分ê學生lóng tī教室食飯，為tio̍h照顧學生，ka-tī kap學生kāng款tī學校訂便當。做陣食飯是一項趣味ê經驗，學生lóng食kah歡喜kah，有ê食真慢khoaⁿ-khoaⁿ-á sô，有ê pe真緊，kiat一目nih-á tio̍h喝講食飽。看in食飽，飯包khok-á收集做一堆，順sòa ka檢查--一-下，chiah知真chē食無了，有ê chhun一半khah加，實在討債。

下晡上課，利用機會kā gín-á講「天生地養」ê道理，食飯tio̍h感恩，tio̍h聽老師ê話：

各位小朋友！咱中晝做夥食飯真趣味--ho͘ⁿ，老師問恁，有飯thang食，siāng ài感謝chiâ？

「阿爸kah阿母！」

Iáu有…

「阿公、阿媽！」

Iáu有--leh！

「老師！」

M̄ tio̍h--lah？

「老師kā阮訂飯包--a！」

M̄是án-ne講--lah！咱食--ê飯包siáⁿ-mih做--ê？

「米kap菜！」

米kap菜ùi tó來！

「作穡人，農夫--a！」

作穡人，農夫靠siáⁿ佈田種菜？

「老師！我知--a，濁水米kap八堡圳。」

Tio̍h！濁水溪、八堡圳to̍h是賜咱活命ê水源，作穡人種作ài土地kap水，生產農作物hō͘咱食，生理人做飯包hō͘咱方便，老爸老母thàn錢hō͘咱買飯包，所以咱代先ài感謝天地，咱lóng是「天生地養」--ê，先感謝天地，chiah來感謝爸母ta̍k-ê，感謝ê心khǹg tiàm心底，以後食飯tio̍h m̄-thang 討債，平常時四秀á mài食siuⁿ chē，正頓chiah食ē loeh。

明á載開始，中晝食飯ài同齊，先念一段感謝ê話，chiah ē-sái--chit食，chit-mái tòe老師唸：

「感謝天，感謝地，感謝老母kap老爸，感謝作穡人，感謝生理人，感謝ta̍k-ê！Ta̍k-ê khoaⁿ-khoaⁿ-á食，ûn-ûn-á哺，ài食ho͘清氣，m̄-thang浪費，m̄-thang食飯配話。」

 
### 【註解】

|詞|解說|
|Lōa-lōa-sô|『到處閒逛』。|
|Khoaⁿ-khoaⁿ-á sô|慢吞吞。|
|Pe|Pe飯。|
|Kiat一目nih-á|『吃一下子』。|
|飯包khok-á|飯盒á。|
|四秀á|Sì-siù-á，零食。|
|Loeh|落去，lo̍h-khì ê合音。|
|清氣|『清潔溜溜』。|
