---
chapter: 鹹酸甜第3冊
title: 104. 三十歲cha-po͘是真tâng，三十歲cha-bó͘是老人
author: Siau Lah-jih
date: 2021-06-14
category: chheh
show_chapter: 1
layout: post
toc: true
---

## 〈104〉
# 三十歲cha-po͘是真tâng，三十歲cha-bó͘是老人
> **Saⁿ-cha̍p hòe cha-po͘ sī chin tâng, saⁿ-cha̍p hòe cha-bó͘ sī lāu-lâng**
 
論男女體力，有影cha-po͘人khah有牽挽，boeh扛boeh mo͘h，boeh taⁿ boeh phāiⁿ，peh koân落井底，Keng pang-bô͘扛鐵kho͘，無cha-po͘人無法度，m̄-kú講「三十歲cha-po͘是真tâng，三十歲cha-bó͘是老人」to̍h有khah過分，chín ê時代án-ne論說，有khah hàm--lah。

Siáⁿ-mih是真tâng，問吉凶趕soah氣，迷信ê台灣人定定tio̍h觀神明，神明ê代言人叫做童乩，mā有人叫乩差，to̍h是神明差伊來kap人講話，觀有起童，童乩tio̍h phut-phut tiô，用銅針用寶劍，伊lóng bē tio̍h驚，nā是假tâng，he寶劍giâ來破是ē出tāi-chì--ê，所以真神降乩，乩差一定活lèng-lèng，kài sêng三十歲ê cha-po͘人，一尾ná活龍，『活蹦亂跳』無一時á閒。

「三十歲cha-bó͘是老人」，古早人是有可能，尤其是咱台灣人ê祖先，蠻荒開墾ê時代，儉食kut-la̍t做，為tio̍h生湠chhiâⁿ kiáⁿ，也boeh內也boeh外，操勞過度自然消瘦落肉，台灣人ê祖媽三十歲已經sêng老人，是運命是無奈，kám有資格怨嘆？

有祖公祖媽ê phah-piàⁿ經營，chiah有今á日ê享受繁榮，「三十歲cha-bó͘是老人」已經是無流行，人生過程，做cha-bó͘--ê khah食虧是不得已，kan-nā chit句「生chi̍t-ê kiáⁿ落九枝花」，to̍h知影cha-bó͘人ê身體衰lám是為tio̍h「家」，cha-po͘人tio̍h體貼，用心照顧恁hit蕊花，m̄-thang嫌人老嫌人bái，tín動tio̍h m̄是『黃臉婆』to̍h是老柴pê，講tio̍h ka-tī ê牽手，見講無一句好話。

Mài管伊「三十歲cha-po͘是真tâng，三十歲cha-bó͘是老人」，總是ang-bó͘相敬如賓，ùi結婚開始到白頭偕老，chiah是人生ê真滋味。

 
### 【註解】

|詞|解說|
|牽挽|Khan-bán，有耐性，ē食得苦。|
|Mo͘h|Mo͘h物件。|
|Phāiⁿ|『揹』。|
|Peh koân|『爬高』。|
|Keng pang-bô͘|『撐模板』。|
|Khah hàm|不可思議。|
|觀神明|觀，應該是內觀，看神明觀ka-tī內心，sī-m̄-sī boeh kap神明kāng款ê德行。|
|Kài sêng|『非常像』。|
