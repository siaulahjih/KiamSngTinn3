---
chapter: 鹹酸甜第3冊
title: 068. 九--月起九降，臭頭á pê kap khàng
author: Siau Lah-jih
date: 2021-05-08
category: chheh
show_chapter: 1
layout: post
toc: true
---

## 〈068〉
# 九--月起九降，臭頭á pê kap khàng
> **Káu--goe̍h khí káu-kàng, chhàu-thâu-á pê kap khàng**
 
最近m̄知mih緣故，常常半暝醒來kui粒頭殼jiàu無停，頂禮拜洗頭毛時，發現頭殼皮生一粒一粒ê細粒痱á，本來無boeh chhap--伊，m̄-kú soah愈來愈嚴重，chiah二三工niā-niā，to̍h湠kúi-nā tah，koh ē流湯，食老chiah leh生臭頭粒á，感覺chiâⁿ pháiⁿ勢，不得不只有chhōe專家診斷。

Sian--e！頭殼m̄ kâ看--一-下！Ná ē chiūⁿ koh流湯，a̍h m̄是gín-á人無衛生，ná ē臭頭phí khàng無停。（黃醫師是阮球友，講話有khah khò-sio̍k）

「九--月起九降，臭頭á pê kap khàng」，蕭老師，臭頭--lah！無siáⁿ？是一種皮膚病，kap衛生無關係，免pháiⁿ勢！

Ah無是siáⁿ因素，ná ē「九--月起九降，臭頭á pê kap khàng」？

Chit-mái是九--月ho͘ⁿh！九--月有九降風，ùi北pêng吹--來，ta-sò是特點，你ê皮膚驚ta-sò，自然khah ē生皮膚病，抹chē藥膏，免食藥，khah捷用清水kā頭殼頭毛溼溼--leh，頭殼皮nā mài siuⁿ ta，粒á to̍h khah bē發。

原來如貓（此），ē記得舊年mā是chit ê時陣，kāng款puh chit款臭頭粒á。Aih！無lōa久to̍h ka-tī好去，不過今年有khah嚴重，無抹藥膏bē-sái--chit。

 
### 【註解】

|詞|解說|
|九降|九降風，農曆九月吹ê北風。|
|臭頭á|『癩痢頭』。|
|Pê kap khàng|『又抓又摳的』。|
|Mih|物，siáⁿ-mih，『什麼』。|
|Jiàu|抓。|
|痱á|Pùi-á。|
|無boeh chhap--伊|『不理他』。|
|湠kúi-nā tah|『漫延多處』。|
|M̄ kâ看--一-下|『幫我看一下』。|
|Ē chiūⁿ|『會癢』。|
|Khò-sio̍k|『熟人較不見外』。|
|Ta-sò|乾燥。|
|抹chē藥膏|『抹些藥膏』。|
|Khah捷|Khah chia̍p，常常。|
|溼溼--leh|『溼潤一下』。|
|原來如貓（此）|Chhú，鼠，鼠換做niau。|
|Puh|發。|
