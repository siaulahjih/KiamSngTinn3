---
chapter: 鹹酸甜第3冊
title: 086. Thia̍p草一點訣，hiat草是師傅
author: Siau Lah-jih
date: 2021-05-26
category: chheh
show_chapter: 1
layout: post
toc: true
---

## 〈086〉
# Thia̍p草一點訣，hiat草是師傅
> **Thia̍p chháu chi̍t tiám koat, hiat chháu sī sai-hū**
 
草pû草pû，真久m̄-bat kap你相tú，今á日又koh看tio̍h你ê形影，tī門口埕chi̍t-pû chi̍t-pû，soah hō͘人想tio̍h gín-á時陣：

Hit當時阿爸叫我kap阿兄，相招kōaⁿ稻草，chi̍t-cháng chi̍t-cháng tàn hō͘阿爸，講boeh thia̍p草pû，無一tah久，阿爸ê身軀已經離地到我ām-kún。草cháng繼續拖，拖hō͘阿兄tàn hō͘阿爸，阿爸tī草pû頂真無閒，實在chiâⁿ本等，thia̍p kah koân tú天koh圓型圓型，一點á都無走精，ta̍k-ê看tio̍h lóng o-ló，講阿爸ê工夫是真本領。

阿爸歡喜kah，一時soah bē記得thang客氣：「Thia̍p草一點訣，hiat草是師傅」，boeh o-ló tio̍h o-ló阮後生，恁看伊leh hiat稻草，相準準，ùi地面hàiⁿ起來hō͘--我，一點á都無têng-tâⁿ，nā m̄是伊ê好工夫，kan-nā我gâu mā無效，kā阮後生鼓勵一下chiah應該。

Lóng是ka-tī人，阿爸chiah ē chiah-nī大面神展ka-tī，不過聽阿爸án-ne講，mā感覺真有道理。幕前ê表演者，nā無幕後--ê tàu-saⁿ-kāng，一定真pháiⁿ紡，gih磚á師傅bōe是gâu，下面hit-ê小工chiah是厲害，一塊磚、chi̍t-khat紅毛土，lóng是準確無比送到師傅ê身邊，莫怪gih磚á師一直leh o-ló伊ê師á工ê工夫，原來to̍h是kap阮老爸有kāng款ê意思，「gih磚á一點訣，tàn磚á是師傅」，「thia̍p草一點訣，hiat草是師傅」，lóng是師傅o-ló師á ê工夫。台北市長阿扁--à leh o-ló市府團隊ê gâu kap合作，mā是做師傅ê真工夫，bē稱功bē佔權，是chi̍t-ê好主管。

 
### 【註解】

|詞|解說|
|Hiat草|『丟擲稻草』。|
|草pû|『疊成陀螺形的大草堆』。|
|Kōaⁿ|『提有把柄的物品』。|
|Chi̍t-cháng|一束。|
|Tàn|『丟擲』。|
|Ām-kún|『脖子』。|
|草cháng|『草束』。|
|本等|能力。|
|Koân tú天|『高入雲霄』。|
|走精|Cháu-cheng，失去準確性。|
|Hàiⁿ起來|『晃動起來』。|
|Têng-tâⁿ|錯誤。|
|大面神|『愛現』。|
|Gih磚á|『砌磚』。|
|Bōe是gâu|『還不算好』。|
|Chi̍t-khat紅毛土|『一杓水泥』。|
