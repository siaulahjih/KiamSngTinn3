---
chapter: 鹹酸甜第3冊
title: 012. 工夫在手，boeh食便有
author: Siau Lah-jih
date: 2021-03-12
category: chheh
show_chapter: 1
layout: post
toc: true
---

## 〈012〉
# 工夫在手，boeh食便有
> **Kang-hu chāi chhiú, boeh chia̍h piān iú**
 
想起khah早細漢時，人生必須品無chín chiah豐富，食ē飽、穿ē燒to̍h chiâⁿ滿足過日，a̍h是因為慾望少，生活khah無chit-kú ê緊張無閒。

Su-tong-sî，gín-á人除了去學á讀冊，轉到厝--裡m̄是chhōa小弟小妹，to̍h是thit-thô走相jiok，老師交代ê宿題無chē，一目nih-á to̍h寫了了，當然這是指一般讀冊gín-á ê生活，a̍h是大部分讀冊gín-á lóng是án-ne過--ê。

Kám有特別ê情形？有，是五、六年--ê ê升學班，因為in boeh升學讀初中，需要考試，所以無補習to̍h khah無可能考tiâu好學校，不過國民學校出業，ē-tàng進入初中讀冊ê人無chē，chhun--ê無thang讀初中ê少年gín-á，in爸母tio̍h ài ka發落去學一項á工夫，親像學kap-choh，做西裝，學to-chí、剃頭、烏手á，mā有學相命、看地理、起厝做土水，khah幼秀--ê to̍h是學修理錶á、做藥局生…，cha-bó͘ gín-á學做衫á（女裝）、電頭毛--ê khah chē，只要三年四kò月出師了後，ē-tàng thàn錢生活，siáⁿ-mih行業都有人學，「工夫在手，boeh食便有」，nā無繼續讀冊ê人，to̍h ài學一項á工夫，一生ê食穿、成家立業、娶bó͘生kiáⁿ，chiah有保障，無半撇ê大人是boeh án-chóaⁿ過生活neh？

讀冊--ê讀冊，學工夫--ê學工夫，大漢了後ta̍k-ke lóng有生活ê本領，社會自然安定，chit-mái時代to̍h無kāng款，ta̍k-ke相爭boeh讀大學，自細漢to̍h認真thui，補習了koh再補，kan-nā想boeh chìⁿ入去大學ê路，soah hō͘一寡chiⁿ bē入去ê青少年，a̍h無學siáⁿ-mih工夫，一時boeh chhōe頭路，soah真oh chhōe，技術性--ê伊bē-hiáu，無技術性--ê koh嫌ngē-táu，十做九不成，變成社會問題一大堆，雖然政府有leh輔導就業，有技藝中心教人學工夫，總是無夠普遍，奉勸無繼續讀冊ê少年兄，tio̍h趕緊學一項á技能，「工夫在手，boeh食便有」，實在無kā你騙。

 
### 【註解】

|詞|解說|
|Chit-kú|Chit-mái。|
|走相jiok|『追逐遊戲』。|
|考tiâu|考上。|
|Kap-choh|木匠（ba̍k-chhiūⁿ）。|
|To-chí|廚師，廚子。總舖師。|
|三年四kò月|Che是學師á工ê規矩。|
|Thui|『加油』。|
|Chìⁿ入去|『擠進去』。|
|Oh chhōe|『難找』。|
|Ngē-táu|『吃力』。|
