---
chapter: 鹹酸甜第3冊
title: 020. 日--時布袋戲，暝--時搬歌á戲
author: Siau Lah-jih
date: 2021-03-20
category: chheh
show_chapter: 1
layout: post
toc: true
---

## 〈020〉
# 日--時布袋戲，暝--時搬歌á戲
> **Ji̍t--sî pò͘-tē-hì, mê--sî poaⁿ koa-á-hì**
 
Ang-bó͘是合股ê有限公司，時機nā好，hi-hi ha-ha，siáⁿ-mih都免計較，時機nā bái，冤家勞債，鬧boeh分離。

Ang親bó͘ mā親，親一下過度，soah害老公婆á pha-chhia-lin，nā是tn̄g tio̍h意見bē tú好，互相tu̍h-khùi，三日m̄講話是常事，所以人án-ne教示--人，ang-á-bó͘ tāi siāng bē chhap--得，為tio̍h ang去勸大嫂，為tio̍h bó͘去勸大哥，人聽ē入心講你是好朋友，有情ê兄哥，nā是一時無小心，講m̄ tio̍h話，得失tio̍h阿兄a̍h是大嫂，人昨昏in leh床頭phah，今á日人in leh床尾和，tng-leh好，hông罵--ê hông chau-that--ê是你chit-ê戇giàn頭。

床頭phah床尾和ê ang-bó͘，可能是前世人相欠債，m̄管是ang phah bó͘，a̍h是bó͘ phah ang，有理無理khah án-chóaⁿ講lóng m̄好。Mā有hit-lō ang生bó͘旦，m̄-kú人koh bē kan-nā食飽相看niā-niā，人koh真gâu hōaⁿ家，事業做ē好勢，顧kiáⁿ ná命，有孝老爸，sai-nai ta-ke，án-ne ê ang-bó͘ chiah是現代ê模範夫妻。

Siāng-kài趣味，siāng-kài世俗ê夫妻，應該tio̍h算「日--時布袋戲，暝--時搬歌á戲」ê ang-á姐牽手，日--時tàu陣ná朋友，有講有笑，有kiāu有chhoh，boeh詈boeh罵lóng無要緊，歡喜ê時陣答嘴鼓，nā起冤家ê時陣to̍h līn-lōng-chhāⁿ，人看是sià世眾，m̄-kú in ka-tī感覺真趣味；散工了後，朋友煩惱in ē冤家無了時，明á載m̄知影boeh án-chóaⁿ收山，kám ē koh來放伴作穡頭？

朋友！Tāi-chì演變恁kám知影？你看in青天白日，冤家勞債，人暗頓食飽，身軀一下洗，日--時ê戲boeh換齣，鐵公雞ê布袋戲，boeh來換唱歌á戲，枕頭弦一下e，tin-tin tiang-tiang，iⁿ-iⁿ oaiⁿ-oaiⁿ，liâm-mi好勢，睏bē到天光，人又koh是一對歡歡喜喜ê ang-bó͘夫妻。

「日--時布袋戲，暝--時搬歌á戲」ê ang-á-bó͘，實在趣味，世俗夫妻，你講好勢a̍h是pháiⁿ勢？Ka-tī斟酌，a̍h無做pháiⁿ，歡喜to̍h好，chhap人hiah chē？

 
### 【註解】

|詞|解說|
|冤家勞債|Oan-ke-lô-chè。|
|拋車lin|俗語有一句「ang親bó͘親，老婆á拋車lin」。|
|Tu̍h-khùi|『賭氣』。|
|Bē chhap--得|『惹不得，關心不得』。|
|得失|得罪。|
|Tng-leh好|『正在好』。|
|戇giàn頭（thô）|戇人。|
|Ang生bó͘旦|Ang seng bó͘ tòaⁿ，ang像小生hiah緣投飄撇，bó͘像小旦hiah-nī súi koh kó͘-chui。|
|Hōaⁿ家|『持家』。|
|Sai-nai ta-ke|『對婆婆撒嬌』。|
|Ang-á姐|可能是古早人流行娶bó͘大姊，坐金交椅，所以ang-bó͘有人講ang-á姐。|
|有kiāu有chhoh|Pháiⁿ-chhùi相罵，m̄是『打情罵俏』。|
|詈|Lé。|
|Līn-lōng-chhāⁿ|演『鐵公雞』。|
|人看是sià世眾|『別人看在眼裡是丟人現眼』。|
|收山|結束。|
|放伴作|互相幫忙tàu做。|
|枕頭弦|『枕邊細語』（一搬指太太搬弄óa是非ê話）。|
