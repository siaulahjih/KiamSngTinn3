---
chapter: 鹹酸甜第3冊
title: 016. 一人行一路
author: Siau Lah-jih
date: 2021-03-16
category: chheh
show_chapter: 1
layout: post
toc: true
---

## 〈016〉
# 一人行一路
> **Chi̍t lâng kiâⁿ chi̍t lō͘**
 
師範學校出業到taⁿ，已經三十六冬，三十六年ê教師生活，講短無短，講久mā kài成無lōa久，只是ùi少年時代教到老歲á niâ，Siau Lah-jih m̄ káⁿ講是一位犧牲奉獻，奉獻犧牲ê教育者，kan-nā是一支死釘釘ê烏枋khi̍t-á，無變竅，只有奉公守法，hâm-bān to̍h hâm-bān tī伊m̄是一位教育界ê逃兵，m̄ koán好a̍h bái，總是老老實實教冊教三十六年，講無功勞mā iáu有苦勞。

三十六年前畢業ê惜別會，有同窗--ê án-ne講：Chit-mái開始咱lóng是國校ê老師，分散tī台中、彰化、苗栗、南投、雲林chit kho͘圍á，雖然講是「一人行一路」，三不五時boeh相chhōe並m̄是困難tāi，總是lóng tī教育界leh phah-piàⁿ，出差、研習，相tn̄g tio̍h ê機會應該bē少；m̄ koh過十冬了後，to̍h驚--ì無phah算--lò͘！定tio̍h有人ē轉業，三年後繼續升學去讀大學，a̍h是參加高普考換頭路，小小ê教冊飯碗，ná有可能pa̍k ē tiâu飛chiūⁿ天ê願望？

話iáu khǹg-tī耳á邊，三十六年ê變化真正chē，有人去做法官，有人做教授，大學學校長，鄉鎮長，mā有人經營生理場，做董事長，有人已經退休，有人無煩惱免憂愁，看破凡塵轉去天國歇睏，留tiàm國校認份教冊--ê chhun無幾ê，雄雄越頭看，chiah發覺三十六年後ê今á日，實在有影「一人行一路」，chi̍t-sut-á都無錯誤。

人生海海，世事變化無常，siáⁿ人結緣，siáⁿ人相礙，人生ê無一定，m̄是咱ē-tàng做自裁，m̄免看破世情，mā m̄免為世事悲哀，ùi頭來無可能，ǹg望將來kám有法（度）？總是把握chit-mái chiah應該，mài講已經是老歲á，無siáⁿ-mih thang好做！Mā m̄-thang食老m̄認老，不時都boeh展詼諧展厲害。

 
### 【註解】

|詞|解說|
|死釘釘ê烏枋khi̍t-á|Àn步就班ê教員。|
|話iáu khǹg-tī耳á邊|『話猶在耳』|
|展詼諧展厲害|『說大話，展雄風』。|
