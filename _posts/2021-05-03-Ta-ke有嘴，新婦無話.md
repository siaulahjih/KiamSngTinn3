---
chapter: 鹹酸甜第3冊
title: 063. Ta-ke有嘴，新婦無話
author: Siau Lah-jih
date: 2021-05-03
category: chheh
show_chapter: 1
layout: post
toc: true
---

## 〈063〉
# Ta-ke有嘴，新婦無話
> **Ta-ke ū chhùi, sin-pū bô ōe**
 
時代ē變，情理mā ē變，koh變kah chiâⁿ厲害。Khah早ê時代，做人新婦tio̍h早早起，hôe東hôe西無閒chhih-chhih，人iáu無歡喜，hèng kā你唸to̍h kā你唸，hèng kā你嫌to̍h kā你嫌，koh hō͘你bē-sái-chit應嘴應舌，因為「Ta-ke有嘴，新婦無話」。

Chín ê社會，已經換做新婦有話，ta-ke無嘴，tn̄g tio̍h pháiⁿ新婦，你煮飯hō͘伊食，iáu嫌你有臭老人hiàn，所以有人講，五十歲以上ê cha-bó͘人siāng m̄值，少年做人新婦tio̍h有孝ta-ke官，chit-mái食老soah tio̍h ài有孝新婦，kā新婦煮三頓，洗衫兼chhōa gín-á，koh tio̍h整理內底。

民主社會，m̄-nā做ta-ke官pháiⁿ做，連做官--ê都無簡單，過去做官--ê極威風，siáⁿ人敢得失，現代ê公務員，略略á失覺察to̍h犯人問，是án-chóaⁿ無照步來，是án-chóaⁿ圖利他人，boeh kā阮陷害？民主時代，國民是老闆，in boeh án-chóaⁿ抗爭、自力救濟lóng ē-sái，chhìn-chhái講一句，報紙刊出來，hia ê做官--ê to̍h相爭哀。已經是新婦有話，ta-ke無嘴，m̄是「ta-ke有嘴，新婦無話」ê時代。

「九月颱，無人知」，Pa-pí-suh thiau-kang ùi台灣海峽kā你se̍h，se̍h hō͘你m̄知方向，害tio̍h縣政府臨時排解，明á載風颱假，學生m̄免來。Siáng知天光早起，也無大風，也無大雨，soah hō͘家長怨慼，大聲抗議，一直罵一直喝聲，做官人烏白來。實在有夠冤枉！Chiâ知風颱伊m̄來，ta̍k-ê kám bē記得cha̍p thóng年前hit pái ê災害，韋恩風颱ùi濁水溪口入來，害咱彰化縣一帶，悽慘落魄，li-li-lak-lak你kám m̄知？M̄驚一萬，但驚萬一，pháiⁿ運nā tn̄g--tio̍h，喝m̄敢to̍h siuⁿ慢，天做tāi，m̄是政府令箭giâ leh烏白hut，請諒解。

 
### 【註解】

|詞|解說|
|Ta-ke|『婆婆』。|
|Hôe東hôe西|『忙這個忙那個』。|
|Hèng|興，喜歡。|
|臭老人hiàn|有老人味。|
|Ta-ke官|『公公婆婆』。|
|略略á失覺察|『稍微有缺失』。|
|犯人問|Hoān-lâng-mn̄g，『唯你是問』。|
|Hia ê做官--ê|『那些做官的』。|
|Cha̍p thóng年|十外年。|
|烏白hut|『胡亂做』。|
