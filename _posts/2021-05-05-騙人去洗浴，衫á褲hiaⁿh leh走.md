---
chapter: 鹹酸甜第3冊
title: 065. 騙人去洗浴，衫á褲hiaⁿh leh走
author: Siau Lah-jih
date: 2021-05-05
category: chheh
show_chapter: 1
layout: post
toc: true
---

## 〈065〉
# 騙人去洗浴，衫á褲hiaⁿh leh走
> **Phiàn lâng khì sé-e̍k, saⁿ-á-khò͘ hiaⁿh leh cháu**
 
講tio̍h鏢客ê騙術，真厲害koh真敢來，講好話、gâu o-ló，lia̍h人ê同情心，估計人siáu貪ê弱點，用kun、用騙，千計萬計to̍h是boeh「騙人去洗浴，衫á褲hiaⁿh leh走」，kā你牽君入甕，尾á hō͘你了錢消災。

五年前Siau Lah-jih to̍h tn̄g tio̍h chi̍t-pái，tāi-chì是án-ne：

利用歇熱，chhōa kiáⁿ去日月潭thit-thô，boeh山內看光景，透早是好時陣，日頭tú chiūⁿ山，bē熱，空氣chhiⁿ koh涼脾土，所以八點未到阮已經來到文武廟，參觀一睏了後，boeh koh chiūⁿ車起程：

「Gâu早！咱這位大兄kám ē-tàng方便小渡--一-下！」Chi̍t-ê少年hū-jîn-lâng leh相借問。

Siáⁿ-mih tāi-chì？

「Án-ne--lah！趁食人，透早出來hak貨，boeh趕轉去德化村做生理，ko͘-put-chiang坐一下便車，ló͘-la̍t--ho͘ⁿh！」

後壁小kheh--一-下，讓一位hō͘ chit位阿姨坐！（有cha-bó͘-kiáⁿ後生tàu陣，ná驚男女授受不親？）

「Chit四ê少年--ê lóng是你ê gín-á--lò͘！Chiâⁿ好命neh！」

趁in歇熱放假，m̄-chiah chhōa出來se̍h-se̍h行行--leh！

「O͘h！Chiah大漢iáu leh讀冊--ò͘，m̄ to̍h leh讀大學，chit位大兄實在gâu教kiáⁿ，ah！Boeh到位--ā，入來kā阮參觀--一-下，好--bò͘？」Tu來一張名片，引起警覺，kám ē是…？

好--ō͘！Iáu早早，chia ê gín-á講boeh去德化寺thit-thô，sīm--一-下倒轉--來chiah來chak-chō。

「感謝！Taⁿ我來落車，tī tò手pêng chit間店to̍h是阮tau，chiah來奉茶，nā boeh交關，一定算你khah俗，ē記得--ō͘，bye-bye！」

是m̄是tn̄g tio̍h鏢客？無ka證實，m̄-kú後來bat聽人講起kāng款ê故事，講是去hō͘鏢客kòng kah腫oaiⁿ-oaiⁿ，開一兩萬kho͘ chiah soah事。「騙人去洗浴，衫á褲hiaⁿh leh走」ê騙取，社會滿滿是，金光黨ê騙局報紙常常報，ta̍k-ê tio̍h注意，siāng好是mài貪小利，mā mài好奇，khah bē póe bē離。

 
### 【註解】

|詞|解說|
|洗浴|Sé-e̍k，洗身軀，游泳。|
|Hiaⁿh|『以手臂挾衣物』。|
|Siáu貪|貪小利。|
|Tú chiūⁿ山|『剛浮出山頭』。|
|Chhiⁿ|新鮮。|
|方便小渡--一-下|『方便搭個便車』。|
|少年hū-jîn-lâng|『少婦』。|
|Hak貨|買貨。|
|小kheh--一-下|『稍微擠一下』。|
|一位|一個位置。|
|Se̍h-se̍h行行|『逛一逛』。|
|Chia ê gín-á|『這些孩子』。|
|Sīm--一-下|等一下。|
|Chak-chō|『打擾』。|
|開一兩萬kho͘|『花了一兩萬元』。|
|騙取|Phiàn-chhì/chhú，『騙子』。|
|Póe bē離|『脫不了身』。|
