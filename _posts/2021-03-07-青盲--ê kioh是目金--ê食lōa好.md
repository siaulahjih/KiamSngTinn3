---
chapter: 鹹酸甜第3冊
title: 007. 青盲--ê kioh是目金--ê食lōa好
author: Siau Lah-jih
date: 2021-03-07
category: chheh
show_chapter: 1
layout: post
toc: true
---

## 〈007〉
# 青盲--ê kioh是目金--ê食lōa好
> **Chheⁿ-mê--ê kioh-sī ba̍k-kim--ê chiah lōa hó**
 
Chit兩工koh讀向陽ê台語詩，「阿爹ê飯包」，內容講tio̍h gin-á ta̍k日lóng食包á配豆奶，所以chiâⁿ懷疑阿爸ê飯包一定有真讚ê好chia̍h-mi̍h，siáng知阿爸ê飯包a̍h無半粒卵，kan-nā三條菜脯，番薯chhiam chham飯！！！Iû原hō͘人感覺心酸。

好ka-chài，這是gín-á懷疑阿爸，gín-á人m̄知序大ê艱難niā-niā，nā準是受照顧ê pháiⁿ命人，來懷疑幫贊伊ê恩情人，to̍h有影chiâⁿ m̄-bat人情義理，bē-tàng得tio̍h人ê諒情。「青盲--ê kioh是目金--ê食lōa好」--leh！Ka-tī hâm-bān，人好心好行為你想，為你phah算，你無感恩無要緊，soah來懷疑人án-ne做是leh為siáⁿ-mih？為伊ka-tī名利？為伊boeh出頭天？Chia ê懷疑kám有理？

其實lóng m̄是，人ê愛心，人ê好意，歡喜布施幫助--你，lóng是為tio̍h你hâm-bān、不便、可憐、sàn-chhiah、無依，真需要人kā你鼓勵，chiah kā你支持，kā你照顧，kā你tàu-saⁿ-kāng、tàu扶持。

古意ê鄉親，殘障ê同胞，落魄ê朋友，失志ê兄弟，nā是有hit-lō誠心誠意ê熱情boeh kā你tàu-saⁿ-kāng，幫助--你，你to̍h m̄-thang懷疑，m̄-thang有「青盲--ê kioh是目金--ê食lōa好」ê怨妒心理，人nā好心，你to̍h 接受，貴人出現boeh kā你tàu腳手，是你ê福氣，人生本chiâⁿ to̍h是互相，互相tàu腳手，你幫忙--我，我幫忙--你，án-ne ê世間，m̄-chiah有溫暖，有人情味！

 
### 【註解】

|詞|解說|
|Kioh是|Kioh-sī，以為。|
|目金--ê|『明眼人』。|
|食lōa好|『吃得有多好』。|
|向陽|詩人，作家。|
|菜脯|『蘿蔔乾』。|
|Nā準是|如果是。|
|M̄-bat|『不懂』。|
|諒情|Liōng-chêng，諒解。|
|殘障|Chân-chiòng。|
|怨妒|Oàn-tò͘。|
|貴人|及時雨，及時相助ê人。|
