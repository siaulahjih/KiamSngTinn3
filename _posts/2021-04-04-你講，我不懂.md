---
chapter: 鹹酸甜第3冊
title: 034. 你講，我不懂
author: Siau Lah-jih
date: 2021-04-04
category: chheh
show_chapter: 1
layout: post
toc: true
---

## 〈034〉
# 你講，我不懂
> **Lí kóng, ngó͘ put-tóng**
 
Pn̄g-pau lāi-té ū lān chiáu-á nn̄g！？：

一對公孫á leh看電視ê新聞報導，新聞記者tú-leh報導一條毒殺案ê消息：

「Koh-ūi觀眾，根據衛seⁿ kioh醫生ê kiám-iam結果，hit粒飯包內底有lān chiáu-á nn̄g！…」

孫：阿公！Siáⁿ-mih是lān chiáu-á nn̄g？

公：Gín-á人m̄-thang烏白講，chiâ leh講lān chiáu-á nn̄g？

孫：電視！

公：Hò͘！Tú-chiah講he tāi-chì--ò͘！M̄是lān chiáu-á nn̄g，是lām chiáu-á nn̄g--lah！

公：Chín ê少年實在真害，台灣gín-á bē-hiáu講台灣話，真正離經，「你講，我不懂」，鹽重--ê聽to̍h ē ke̍h耳khang毛，giâm、iâm不分，國gú（語）變穀ú（雨），吳（Gô͘）老師soah叫做胡（ô͘）老師；韻尾n、m收bē好勢，音（im）樂念in樂，員林（lîm）改名做員鄰（lîn），親像hit ê記者將lām鳥á卵ka念做lān鳥á卵，面bē紅，你to̍h知影咱ê母語失落kah chiâⁿ厲害，千錯萬錯m̄-nā是in ê錯，chit款ê話語實在是ta̍k四界滿滿是，可惜ta̍k-ê無leh注意，nā是像阮孫--ê tī厝--裡lóng leh講台語，雖然伊iáu m̄-bat tāi-chì，真chē世事是「你講，我不懂」，但是台灣話你nā講無順序，伊隨時ē知機…。

朋友！為tio̍h台灣第一，咱tio̍h ài khah捷講咱ê母語，教示咱ê子弟轉來厝--裡tio̍h ài用母語交談，mā請播台語新聞ê先生小姐，koh khah費神--淡-薄-à，阮ē感謝--你！

 
### 【註解】

|詞|解說|
|公孫á|阿公kap孫。|
|報導|Pò-tō。|
|Koh-ūi觀眾|各位（kok-ūi）觀眾，kok讀bōe好勢k ê音無--去，soah讀做koh。|
|衛seⁿ kioh|衛生局（ōe-seng-kio̍k）讀無好勢ê音。|
|Kiám-iam|檢驗（kiám-giām）讀無好勢ê音。|
|Lān|念『lām』嘴脣無合to̍h變lān。|
|Chiâ|『誰』。|
|Tú-chiah講he tāi-chì--ò͘|『剛才講的那件事嗎』。|
|Lām chiáu-á nn̄g|Chham有鳥á卵。|
|真害|『真糟糕』。|
