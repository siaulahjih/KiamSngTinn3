---
chapter: 鹹酸甜第3冊
title: 066. 紅柿nā出頭，羅漢腳á目屎流
author: Siau Lah-jih
date: 2021-05-06
category: chheh
show_chapter: 1
layout: post
toc: true
---

## 〈066〉
# 紅柿nā出頭，羅漢腳á目屎流
> **Âng-khī nā chhut-thâu, lô-hàn-kha-á ba̍k-sái lâu**
 
紅柿nā出頭，羅漢腳á to̍h目屎流，
流án-chóaⁿ？
無bó͘無猴thang sū-hāu，
暗時睏bē燒，
食穿無人kā伊有孝；
紅柿nā出頭，
天氣漸漸寒，
街路巷尾bóng踏行，
暝--來車頭、廟埕chiú孤單，
boeh睏無棉被，
暝半冷kah寒，
文明ê社會，
iáu有流浪kiáⁿ，
實在hō͘人驚，
咱ê政府到底是leh創siáⁿ？
 
副詩：紅柿

八月出紅柿，
路邊擔á，
果子市，
紅柿滿滿是；
紅柿紅kì-kì，
ta̍k粒khiū koh甜，
peh紅柿，
tio̍h sè-jī，
m̄-thang ùi頭peh，
tio̍h ài ùi尾lì，
chi̍t têng膜，
lì ho͘離，
下面ê jī-nn̂g siāng滋味，
khiū-khiū bē澀bē夾齒。

 
### 【註解】

|詞|解說|
|紅柿nā出頭|紅柿出，已經是秋天，天氣轉寒。|
|無bó͘無猴|無bó͘無kiáⁿ。|
|Chiú|守。|
|Khiū|M̄是Q，『有彈性』。|
|Peh紅柿|『剝紅柿』。|
|Ùi尾lì|『從尾端撕開』。|
|Chi̍t têng膜|一層膜，膜，讀音mo̍͘h。|
|Jī-nn̂g|『皮下的果肉』。|
