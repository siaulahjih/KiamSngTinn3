---
chapter: 鹹酸甜第3冊
title: 110. 三寸氣在千般用，一旦無常萬事休
author: Siau Lah-jih
date: 2021-06-20
category: chheh
show_chapter: 1
layout: post
toc: true
---

## 〈110〉
# 三寸氣在千般用，一旦無常萬事休
> **Saⁿ-chhùn-khì chāi chhian-poan iōng, it-tàn bû-siông bān-sū hiu**
 
老朋友圳--à，頂禮拜死老爸，傷心怨嘆kah boeh死，傷心in老母早死，chit-mái老爸koh hiông-hiông來離開，hō͘人感慨萬千，怨嘆無khah早有孝--leh，taⁿ實在siuⁿ慢--lò͘！想講在來老爸伊人身體都勇勇健健，日常生活ta̍k項tāi-chì  m̄免hō͘人費氣，siáng知kan-nā sió-khóa去ho͘感--tio̍h to̍h來惹起he-ku喘，koh khah想bē到--ê是一下大心氣喘bē起--來，chi̍t-kô痰塞--leh，ah to̍h一命歸陰！Aih！

圳--à是穿開腳褲á大漢ê gín-á伴，人伊khah gâu，大學出業了後，to̍h hō͘伊nǹg--à nǹg，鑽kah tī中央政府teh食頭路，人tī台北，無thang日日纏tòe tī老爸ê身軀邊，總是見nā tn̄g tio̍h假日歇睏，lóng ē轉來田中陪伴伊peh山thit-thô，chhōe親chiâⁿ朋友phò-tāu開講。頂個月chiah chhōa伊去信義風櫃斗看梅á花，人伊老大人一下歡喜，koh要求講後chōa咱來去阿里山看日出……

想bē到chiah一禮拜niâ，aih！「三寸氣在千般用，一旦無常萬事休」，…ná ē有影chiah-nī世事無常neh？

圳--à ê孝心通人知，看伊思念老爸ê深情，mā hō͘我目kho͘做一下紅--起-來，伊tiām-tiām khiā tiàm老爸ê靈前，輕輕á唸出「三寸khùi chāi chhian poan ēng，it-tàn bû-siông萬事休」，世事本chiâⁿ to̍h是無常，萬法終歸於滅，人有生to̍h有死，何況蔭á叔陽壽食kah八十五，sī細koh chiah孝順體貼，ē用得講是福壽全歸，伊mā ài含笑歸土，kám m̄是--leh！

講是án-ne講，總是m̄甘！

M̄甘！Mā tio̍h送伊行，總是發落喪事要緊，mài開siuⁿ-chē錢，備辦喪禮tio̍h照起工，合禮俗--ê mā tio̍h合時勢，舊例無滅，新例mài設，在生有孝khah要緊，外人ê話聽bē了，莊嚴肅穆為第一，其他--ê siáⁿ-mih陣頭、鬧熱齣頭，ē減to̍h儘量減，m̄是好風俗。

Lah-jih--ê，你án-ne講koh有道理，送阮阿爸最後一程，to̍h照你講án-ne來發落，「三寸氣在千般用，一旦無常萬事休」，m̄-thang ka想kah siuⁿ悲觀，特別是已經chiūⁿ壽，福壽雙全ê sī大人，送終應該用歡喜心，莊嚴肅穆為第一。

 
### 【註解】

|詞|解說|
|Hiông-hiông|突然。|
|在來|『向來』。|
|感--tio̍h|感冒。|
|He-ku喘|氣喘。|
Chi̍t-kô痰|『一團膿痰』。|
|後choa̍h|後pái。|
|含笑歸土|Hâm-chhiàu kui-thó͘。|
|莊嚴肅穆|Chong-giâm sok-bo̍k。|
|Chiūⁿ壽|Siāng壽。|
