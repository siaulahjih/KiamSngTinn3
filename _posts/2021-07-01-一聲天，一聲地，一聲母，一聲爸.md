---
chapter: 鹹酸甜第3冊
title: 121. 一聲天，一聲地，一聲母，一聲爸
author: Siau Lah-jih
date: 2021-07-01
category: chheh
show_chapter: 1
layout: post
toc: true
---

## 〈121〉
# 一聲天，一聲地，一聲母，一聲爸
> **Chi̍t siaⁿ thiⁿ, chi̍t siaⁿ tē, chi̍t siaⁿ bó, chi̍t siaⁿ pē**
 
Chit遍乞食過溪去台中新社鄉，參加chit-ê研習叫做「內觀十日禪修」，kám有人bat聽--過？

Siáⁿ-mih是內觀（vipassana）？內觀是印度siāng-kài古早ê一種禪修法門。失傳chiâⁿ久了後，2500年前koh hō͘佛陀釋迦牟尼重新發現。內觀ê意思to̍h是如實觀察，洞察事物ê真面目，透過觀察ka-tī來淨化身心ê chi̍t-ê過程。代先觀察自然ê呼吸來集中注意力，sòa--落-去觀察身心ê實相性，去體驗無常、苦、無我。雖然是佛陀發現ê法門，m̄-kú kap任何有組織ê宗教a̍h是宗派無關。所以任何人lóng ē-sái-tit參加修行，得tio̍h實際ê利益。

教法siāng重要ê khang-khòe to̍h是坐禪，一工ài坐十二點鐘久，每一點鐘a̍h是二點鐘中間chiah有五分鐘ê歇睏niâ，兩支腳屈tiàm蒲團面頂，隨在你ê姿勢，你nā感覺爽快舒適to̍h好，不過姿勢安定了to̍h bē-sái-chit koh sóa腳tín動。

別人án-chóaⁿ坐，無閒工去斟酌，因為禪房暗暗無gōa光，氣氛靜肅，只有ka-tī觀察喘氣ê專注，ná有心思去注意其他ê tāi-chì，所以一下坐定，to̍h kan-nā照師父ê教示去專心覺知呼吸，m̄知過去lōa久，雙腳開始起痠，sòa--落-去to̍h是痛kap麻，麻kah hō͘你m̄知有腳骨ê存在，痛kah hō͘你tòng-bē-tiâu，真正是疼tiuh-tiuh，tiuh-tiuh疼，差一點á tio̍h哀出聲：

「阿娘--ôe！我無ài--lah！」

「佛祖--à，你mā tàu保庇--leh！Mài hō͘我koh疼，好--bò͘！」

「耶穌基督--à！求你赦免我！賜我力量，hō͘我脫過難關。」

師父ê交帶指示，講án-ne lóng m̄-tio̍h，有苦ka-tī救，ka-tī chiah是主人，佛祖、上帝、媽祖婆、帝爺公是無tī咱chit-ê所在，祈禱、唸咒lóng無效--lah！

時間一分一秒過，iáu-siū，一分一秒ná ē chiah-nī長，真正有影疼kah「一聲天，一聲地，一聲母，一聲爸」--lio͘h！雖然心內哀爸叫母，時間猶原無聲無說，鐘聲猶原bē記得響起…

「師父--à！Bē-sái-tit念經，bē-sái-tit唸咒，mā bē-sái-tit觀想天神、耶穌、上帝…，ah到底是boeh叫人án-chóaⁿ消除苦--leh？Iáu-siū疼你kám知影？」

歡喜mā ka觀察，痛苦mā ka觀察，只有觀察，只有覺知，專注ê覺知，ài用「平等心」去覺知：爽快ê時陣，mài ǹg望爽快ē繼續--落-去；無爽快ê時陣，mā mài ǹg望無爽快ē khah緊消失，án-ne niâ。

Khan-lian-tē m̄-bat坐過禪ê我，參加chit-ê「十工禪修」，第一pái坐--落-去to̍h體會tio̍h無常、苦ê苦味，有lōe苦，坐khòaⁿ-māi--leh你tio̍h知，「一聲天，一聲地，一聲母，一聲爸」。叫苦連天，哀爸叫母án-ne niâ，tī第五工ê時陣，有一位教授同修án-ne偷偷á kā我講：

『真是自作孽，好好的假期不享受，偏偏來這裡受苦，活該。』

 
### 【註解】

|詞|解說|
|禪|Siân。|
|喘氣|Chhoán-khùi，呼吸 Ho͘-khip。|
|蒲團|Phô͘-thoân。|
|舒適|Su-sek。|
|覺知|Kak-ti。|
|麻|Bâ。|
|Tòng-bē-tiâu|『忍不住，忍受不了』。|
|唸咒|Liām-chiù。|
|Iáu-siū|『我的天啊，非常』。|
|觀想|Koan-sióng。|
|Khan-lian-tē|Khai-thian-tē，開天地以來，從來。|
