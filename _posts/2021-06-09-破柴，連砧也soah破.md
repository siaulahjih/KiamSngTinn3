---
chapter: 鹹酸甜第3冊
title: 099. 破柴，連砧也soah破
author: Siau Lah-jih
date: 2021-06-09
category: chheh
show_chapter: 1
layout: post
toc: true
---

## 〈099〉
# 破柴，連砧也soah破
> **Phòa chhâ, liân tiam iā soah phòaⁿ**
 
Ná ē chiah戇，叫你破柴你soah連柴砧á都ka破掉，後日破柴，m̄ tio̍h koh做chi̍t-kâi砧á？有夠條直to tio̍h！

條直人做條直tāi-chì，見講句句是真，一點á都無hau-siâu：

二十年前，chi̍t-tīn gín-á tng-tī國校讀冊，人講學琴ê gín-á bē變pháiⁿ，所以用心計較，儉腸neh肚，chhân-chhân標兩tīn會á，買一台鋼琴hō͘ gín-á彈，su-tong-sî田中賣琴ê生理tng chhia-piàⁿ，生理人nā聽tio̍h siáⁿ人á boeh買琴，隨講隨到，有嘴講kah無nōa，只要你有想boeh買，siáⁿ-mih條件都敢答應你。

買琴了後無lōa久，已經有chiâⁿ cha̍p ê朋友來探聽，價siàu俗貴，品質好bái，服務態度án-chóaⁿ？Lóng是買琴者關心ê項目，chit時真正是考驗做人ê本分，講話ê分寸--lò͘，講好聽話，hō͘人kioh-sī咱leh做khan-kâu-á--leh，無ná ē一直替生理人講好話，講bē-bái無thang好，無leh giàn頭搧ka-tī ê嘴phóe--講，琴bái ná ē boeh買？總是價siàu、服務、kah siáⁿ物件ē講--chit，品質ê好bái實在pháiⁿ批評，一分錢一分貨，在人感覺在人主意to̍h tio̍h，án-ne lóng bē得失人。

有一工，同事張老師走來問講，你買hit台琴彈了感覺如何？

Bē bái--lah！感覺滿意滿意。

Kám無siáⁿ-mih欠點ê所在？

…想講ka-tī ê同事，kan-nā講好聽話，一句也bē-bái，兩句mā滿意，有影無夠靠俗無夠朋友情，bē堪得伊一再問che問he，ko͘-put-jī-chiang chiah將chi̍t-sut-á無滿意ê缺點講hō͘伊知。

做老師--ê有影khah條直to tio̍h，結局人伊張老師決定琴m̄買，硬硬將送到厝內ê琴kâng退倒--轉-去，而且koh「破柴，連砧也soah破」講，人阮蕭老師mā leh嫌恁ê琴無thang好，to̍h是khah俗淡薄--à，人阮mā無ài買chit款琴，pháiⁿ勢--lah！

有影pháiⁿ勢to tio̍h！伊琴kā人退--轉-去，一聲pháiⁿ勢無tāi-chì，ah我chit ê重朋友情ê giàn頭，soah hō͘生理人kí kap thok，「破柴，連砧也soah破」，mài講khah bē一腹火。

 
### 【註解】

|詞|解說|
|Chi̍t-kâi砧á|『一個刀墊子』。|
|有夠條直to tio̍h|『對啊！有夠率直』。|
|Tng chhia-piàⁿ|『正在火拚』，競爭kah chiâⁿ利害。|
|Khan-kâu-á|介紹人，『仲介者』。|
|Bē-bái無thang好|Gia̍t-khiat-á話，『戲謔之語』。|
|靠俗|Khò-sio̍k，『不見外的意思』。|
|Kí kap thok|『用手指著罵』。|
