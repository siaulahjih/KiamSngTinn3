---
chapter: 鹹酸甜第3冊
title: 144. 省事，事省
author: Siau Lah-jih
date: 2021-07-24
category: chheh
show_chapter: 1
layout: post
toc: true
---

## 〈144〉
# 省事，事省
> **Séng sū, sū séng**
 
學校今年tú好建校八十五週年，決定boeh大舞lā大慶祝--一-下，教務處發落學藝方面ê各項比賽，有畫圖、作文、寫字、唱歌、壁報…，等等，chit-mái to̍h開始一項一項leh進行，thèng-hāu校慶hit工ē-tàng展出成果，未演先轟動，學生gín-á ta̍k工lóng la̍k-la̍k-chhoah，ta̍k工都leh問講tang時boeh創siáⁿ？有siáⁿ-mih比賽？M̄-thang去ho͘ làu-kau--去。

輔導處leh編校慶專刊，徵求文章相片，編排內容，製作版面，交涉印刷khang-khòe，無閒chhih-chhih，做kah haiⁿ-haiⁿ-chhan m̄敢喝艱苦，為tio̍h boeh kā chit本專刊做kah比八十週年hit本koh khah讚，in m̄敢「省事，事省」chhìn-chhái做，實在ē o-ló--得。

訓導處負責校慶hit工ê慶祝大會kap運動會，運動會ê籌備，除了各班準備比賽以外，當然tio̍h安排一寡表演，以各年級為單位，一年級表演一項節目，阮四年--ê分配tio̍h大會舞，m̄是大會操--ō͘，大會操khah簡單，大會舞to̍h真正有thang舞--chi̍t-khùn-à，ùi兩禮拜前，阮to̍h利用下晡尾á節訓練，馮老師先ùi基本舞步教起，然後排隊形，配音樂，其他老師tiàm台腳tàu-saⁿ-kāng，維持秩序，chhiâu腳chhiâu手，調整隊伍動作，學生老師ta̍k-ê piàⁿ kah汗流sám滴，腳痠手軟，ē可取--得--ê是學生gín-á，雖然chok-gia̍t ná猴山á，m̄-kú有影chiâⁿ巧，無lōa久to̍h學kah有chi̍t-ê樣。

Boeh表演ê舞有兩齣，第一首是chhoah冰舞，chit-mái當時行，活潑有力，節奏輕快，gín-á跳kah真趣味真歡喜。第二首是向前衝，因為有隊形變化，開真chē時間kap精神，chiah學kah sió-khóa ē看--chit。Cha-hng下晡，請校長來參考，看tó位需要改進，tó位需要加強，校長一直o-ló講真讚！真讚！Koh練習khah熟--leh to̍h ē-sái--chit。今á日又koh繼續練習，音樂一放，ùi頭跳kah尾á，跳soah放hō͘ gín-á小歇喘，馮老師to̍h ia̍t手集合ta̍k-ê參詳：

隊形變化siuⁿ少，siuⁿ過素氣，nā來kā隊形變khah複雜--淡-薄-à，加chē花樣，chiah ē表現旋律ê美感，m̄知各位老師ê意見如何？

「省事，事省」。寧可mài，無leh加giâ-kê--ê，cha-hng，校長m̄是chiah leh褒獎--leh！

（Siau Lah-jih一聲to̍h ka戽--轉-去。）

Mài--lah！蕭老師，mài嫌麻煩--lah！頭都洗--落-去-à，boeh做to̍h ka做ho͘ súi-tang-tang，八十五年chiah chi̍t-pái ê校慶，kám thang ho͘落khùi！

有影to-tio̍h，既然恁少年--ê肯piàⁿ，Siau Lah-jih老骨頭to̍h陪恁bóng tín動。「省事，事省」。有影khah無負責，既然tio̍h做，工夫慢ê本等，tio̍h看馮老師ê號令，咱ta̍k-ê繼續配合經營。

 
### 【註解】

|詞|解說|
|大舞lā|『大肆鋪張』。|
|La̍k-la̍k-chhoah|『躍躍欲試』。|
|Tang時|Tī時。|
|Làu-kau--去|『漏掉了』。|
|徵求|Teng-kiû。|
|Haiⁿ-haiⁿ-chhan|『叫苦連天』。|
|籌備|Tiû-pī。|
|馮|Pâng。|
|Chhiâu|糾正。|
|汗流sám滴|Kōaⁿ-lâu sám-tih。|
|當時行|當流行。|
|Chok-gia̍t|『調皮』。|
|Cha-hng下晡|『昨天下午』。|
|Ia̍t手|『招手』。|
|素氣|無變化，『單調』。|
|加chē|『加一些』。|
|加giâ-kê|增加麻煩。|
|戽--轉-去|『頂回去』。|
|Mài--lah|『不要這樣啦』。|
|Súi tang-tang|『漂亮』。|
|工夫慢|『慢工出細活』。|
