---
chapter: 鹹酸甜第3冊
title: 040. M̄是九，to̍h是十一
author: Siau Lah-jih
date: 2021-04-10
category: chheh
show_chapter: 1
layout: post
toc: true
---

## 〈040〉
# M̄是九，to̍h是十一
> **M̄ sī káu, to̍h sī cha̍p-it**
 
受tio̍h早當時政府「nn̄g-ê tú-tú好，chi̍t-ê無算少」ê節育運動鼓勵，kap世界ê趨勢影響，chit-mái ê少年ang-bó͘，soah有影lóng sò͘-khì sò͘-khì生--兩ê to̍h好，有ê khah a-sá-lih--ê生chi̍t-ê to̍h喝chhé，無tú-chhiān生兩ê lóng是cha-bó͘ gín-á ê時，siāng加koh生--一-ê，看ē生tio̍h cha-po͘-kiáⁿ--無！Tī in ê觀念，生三ê已經算真chē。

生少ê好處bē少，母身khah bē受損，身體健康koh ē-tàng tòe時行，bē像過去in爸母hit-iân hiah pháiⁿ命。Gín-á少--ê mā khah好chhiâⁿ，時間金錢好安排，食、穿、tòa、教育to̍h ē-tàng khah頂真，boeh siáⁿ有siáⁿ，gín-á ta̍k-ê疼命命，隨ê看tio̍h ná寶貝，古早人講，「sēng豬giâ灶，sēng kiáⁿ不孝」，因果關係tī chia，雖然gín-á chit-mái iáu細漢，大漢是m̄是ē不孝iáu m̄知影，不過現此時chiâⁿ pháiⁿ教示，卻是真--ê，一日kah暗，m̄是食to̍h是sńg，無to̍h看電視phah電動，讀冊寫作業chhìn-chhái應付，爸母ê話ná teh吹風，老師ê話ná像pûn火，吹過無跡，pûn-hoa to̍h soah。

Chit-mái ê學生gín-á，天真有影天真，巧氣ta̍k-ê都真巧氣，唯一缺點，個人主義，爸母kau-tài，老師教示，常常無boeh chhap--你，你做你，伊做伊，老師教伊念歌讀冊，boeh死nā-hìⁿ，無要無緊，老師nā提醒叫伊大聲khah有精神，隨時大聲ná狗吠，ná雞leh啼，「m̄是九，to̍h是十一」；tī厝內mā kāng款，叫伊食飯to̍h khah緊，伊chhìn-chhái pe-pe兩嘴，to̍h去看電視，nā是叫伊慢慢á pe，ûn-ûn-á食，伊to̍h嘴bóng哺、手bóng ngiáu，兩蕊目chiu siòng別位，m̄是電視，to̍h是戇神戇神，心內m̄知leh想siáⁿ-mih？「M̄是九，to̍h是十一」。

「M̄是九，to̍h是十一」，siuⁿ過pōng，無夠khùi，lóng無thang好，最好--ê十全十美，十路chn̂g是無簡單，見pái boeh做lóng ài十分sè-jī，食，m̄-thang大細頓，做，m̄-thang pān-tōaⁿ mā bē-sái過勞phah pháiⁿ身體。Tú好to̍h好，「M̄是九，to̍h是十一」，m̄是好tāi-chì。

 
### 【註解】

|詞|解說|
|趨勢|Chhu-sè。|
|Sò͘-khì sò͘-khì|素氣素氣，省事簡單。|
|A-sá-lih|『乾脆』。|
|喝chhé|『喊停』。|
|無tú-chhiān|無tú好。|
|Tòe時行|『跟流行』。|
|Hit-iân|『那一代』。|
|頂真|講究bē chhìn-chhái。|
|隨ê|Ta̍k個。|
|Sēng|『寵』。|
|Pûn-hoa|『吹熄』。|
|無boeh chhap--你|『不理你』。|
|Boeh死nā-hìⁿ|『無精打彩』。|
|Ngiáu|『撥弄』。|
|Siòng別位|看別位。|
|十路chn̂g|十全十美。|

