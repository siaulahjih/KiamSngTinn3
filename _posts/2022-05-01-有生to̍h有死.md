---

title: 231. 有生to̍h有死
author: Siau Lah-jih
date: 2022-05-01
category: chheh
show_chapter: 0
layout: post
toc: true
---
  
## 〈231〉
# 有生to̍h有死
>**Ū seⁿ to̍h ū sí**
 
國校同窗，師範koh同學，出業服務kāng學校kúi-nā冬ê許老師，最近伊ê牽手不幸來過身，一時間無心理準備，soah m̄知boeh án-chóaⁿ來面對。

本來伊to̍h phah算提早退休，希望ē-tàng用khah chē時間來陪牽手，四界thit-thô chhōe娛樂，a̍h是出國lau-lau--leh看光景，因為lóng是艱苦底--ê，雖然是一位國小老師，收入固定，無其他ê副業，只好勤儉為本，一生辛苦ê目的to̍h是chhiâⁿ kiáⁿ大漢，栽培讀冊向望將來chhōe好頭路。

Siáⁿ知後生、cha-bó͘-kiáⁿ lóng已經結婚，兩人tú好有thang享受人生ê時chūn，soah來半路折pùn-taⁿ留伊1-ê退休cha-po͘人，一時間soah戇戇chû-chû，想tio̍h以後ê空虛，無老bó͘ ê互相扶持，三頓ê款待，衫褲ê換洗，tin-tin tiang-tiang ê言語，生死一線間，chiah知人生無奈，苦悲。Aih！老同窗ah！目屎sì-lâm-sûi！

「有生to̍h有死」，你to̍h mài koh傷悲，萬法自性仍歸於滅，人人有生必有死，序細已經chhiâⁿ大，責任已了，你tio̍h ka-tī保重，過--幾-日-à心情安住平靜，應該chhōe chē有興趣，koh有利益社會ê khang-khòe來無閒，總是比kan-nā娛樂消遣khah贏，koh再出發，走chhōe有意義ê人生。

「有生to̍h有死」，看是簡單道理，tī chit生死過程中，色、受、想、行、識五蘊，siáⁿ人參ē lī，等到有一工，nā有法度將生看做死，將死看做生，hit時to̍h是真真正正有福氣ê人--lah！南無釋迦牟尼佛！


### 【註解】

|詞|解說|
|Lau-lau--leh|『逛一逛』。|
|艱苦底--ê|本來to̍h是sàn-chhiah人。|
|Chhiâⁿ  kiáⁿ|飼 kiáⁿ、栽培 kiáⁿ。|
|Pùn-taⁿ|『扁擔』。|
|半路折pin-taⁿ|中年喪偶。|
|戇戇chû-chû|痴痴呆呆。|
|目屎sì-lâm-sûi|『淚流滿面』。|
|Chhōe chē|『找一些』。|
|走chhōe|Cháu-chhōe，『尋找』。|
|色、受、想、行、識五蘊|佛家語。|
|參ē lī|參悟人生。|
