---
chapter: 鹹酸甜第3冊
title: 105. 一漢á nā無雕，大漢to̍h ut bē khiau
author: Siau Lah-jih
date: 2021-06-15
category: chheh
show_chapter: 1
layout: post
toc: true
---

## 〈105〉
# 一漢á nā無雕，大漢to̍h ut bē khiau
> **Chi̍t-hàn-á nā bô tiau, tōa-hàn to̍h ut bē khiau**
 
子不學，父之過，教不嚴，師之惰。嚴師出高徒，自古to̍h是án-ne論說，致使到phah罵ê教育方法，到此當今猶原禁bē斷根，雖然政府一再要求老師，教育需要用愛，愛ê教育是新時代ê趨勢，m̄-kú你ka看報紙，看TV新聞，體罰學生ê個案無斷，kám講老師lóng無愛心？其實phah學生gín-á phah kah出問題ê老師，大多數lóng是有責任ê好老師，為siáⁿ-mih in ē lún bē-tiâu來phah學生？「愛之深，責之切」是siāng好ê解說。

教gín-á kah-ná tiau盆景，「一漢á nā無雕，大漢to̍h ut bē khiau」，實在有影，看一欉無雕過ê榕á栽，枝骨是giàng-sâ-sâ，to̍h親像欠教示ê gín-á栽無禮無貌無大無細。樹oe經過栽培盆景師傅ê調理，該剪to̍h剪，該雕to̍h雕，雕ē khiau ē súi型，to̍h sè-jī雕ho͘ súi款，總是sè-jī為要，千萬m̄-thang雕過頭，at斷oe to̍h無chhái工，過頭無過頭，有經驗ê師傅siāng知；教gín-á tio̍h知gín-á性，gín-á生成活潑ngia̍uh-ngia̍uh動，教育to̍h是boeh ka chiâⁿ做chi̍t-ê有路用ê人，如果細漢無ka chhiâⁿ教，大漢自然m̄-bat道理iau飽吵，「一漢á nā無雕，大漢to̍h ut bē khiau」，這是ta̍k-ê lóng知影ê道理。

Boeh án-chóaⁿ雕，這to̍h是教育方法ê分寸，雕siuⁿ過pōng是體罰，雕無夠講是théng-sēng，有責任ê老師，愛心負責iáu無夠，講究方法chiah有gâu，耐心加關心，有心koh tio̍h用心，m̄ nā做有愛心ê園丁，siāng好是做chi̍t-ê雕盆景ê師傅，chiah是現代ê老師。

 
### 【註解】

|詞|解說|
|一漢á|細漢á，『小小的一個孩子』。|
|雕|Tiau，『使他彎曲』。|
|Ut bē khiau|『折不彎曲』。|
|Lún bē-tiâu|『忍不住』。|
|愛之深，責之切|Ài chi chhim，chek chi chhiat。|
|一欉|『一棵』。|
|榕á|Chhêng-á。|
|Giàng-sâ-sâ|『枝椏亂長』。|
|At斷oe|『折斷樹椏』。|
|Chhiâⁿ教|栽培教育。|
|Iau飽吵|烏白亂烏白吵鬧。|
|Théng-sēng|『溺愛，寵壞』。|
