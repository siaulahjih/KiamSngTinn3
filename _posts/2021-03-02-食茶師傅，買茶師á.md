---
chapter: 鹹酸甜第3冊
title: 002. 食茶師傅，買茶師á
author: Siau Lah-jih
date: 2021-03-02
category: chheh
show_chapter: 1
layout: post
toc: true
---

## 〈002〉
# 食茶師傅，買茶師á
> **Chia̍h tê sai-hū, bé tê sai-á**
 
開始歇熱--lò͘！A̍h無安排出國旅行，a̍h無bih入山內渡假，早起厝內一份新聞看了，感覺無夠khùi，鐵馬踏--leh，轉來學校辦公室，享受吹冷氣看報紙ê趣味，一報、二報看了了，tn̄g tio̍h訓導處黃老師leh泡茶，ta̍k-ê坐倚來bóng phò-tāu，話山話水話tùi Clinton去，老師lóng是保守ê人士，講到尾á mā m̄知影boeh如何下結論。

好ka-chài，茶泡好--à！Phâng倚嘴邊一下ha，氣口好，有甜味，bē苦澀，喉韻bē-bái，kài sêng烏龍茶ê款，Siau Lah-jih烏白ioh，講是鳳凰谷--ê，m̄是凍頂山--ê，阮堂--ê蕭主任講m̄-tio̍h，這是高山茶，鼻芳味，nā m̄是龍眼林--ê to̍h是石桌hit角勢--ê。黃老師講，蕭主任ê嘴有夠lāi，正港石桌koh入去兩、三公里遠，畚箕湖--ê。

論食茶，龍眼林、石桌--ê已經bē-bái--à，nā boeh好，目前福壽茶siāng kài讚，中橫公路梨山khah入去hia，福壽農場出產--ê，上等--ê一斤七、八千，有夠讚，不過好茶食一下chē，phah pháiⁿ嘴斗，捷lim mā bē堪--得，mài講he幾千tú幾千--ê，kan-nā鹿谷hit pêng ê烏龍茶nā食有chiâu-ûn食有續，一斤千外kho͘--ê，to̍h真sio-lō--à！

Ŏa--à！蕭主任lim茶koh不止á內行--ō͘？

蕭主任繼續講：無lah！我只不過是「食茶師傅，買茶師á」--lah！食來食去，iáu是咱隔壁松柏坑koh去ê埔中茶食khah ē chiâu-ûn，khah好lim，khah ē止khoah，好茶m̄是咱做老師ê收入ē-tàng享受--ê，人大收入ê人，chi̍t-kò月kúi-nā十萬leh洗收，人來客去，泡chē比賽茶，膨風茶比phēng--一-下，nā無是真失khùi ê tāi-chì。

「食茶師傅，買茶師á」，食ē bat，買bē起，實在chiâⁿ害，你是食茶師傅？A̍h是買茶師á？

 
### 【註解】

|詞|解說|
|新聞（紙）|報紙。|
|無夠khùi|Bô-kàu-khùi，『不夠滿足』。|
|Bóng phò-tāu|隨便講閒話。|
|話tùi|『講到』。|
|Clinton|讀做Kholintun。|
|Ha|Ha燒茶，品茗。|
|Kài sêng|『非常像』。|
|烏白ioh|『胡亂猜』。|
|堂--ê|『同宗的』。|
|Lāi|銳利。|
|Bē-bái--à|『不錯啦』。|
|Phah pháiⁿ嘴斗|『挑嘴』。|
|捷lim|『常喝』。|
|Bē堪--得|『受不了』。|
|Mài講he幾千tú幾千--ê|『不要講哪些幾千又幾千的』。|
|Chiâu-ûn|常常有。|
|Sio-lō|『熱在心頭』。|
|止khoah|止渴。|
|人大收入ê人|『人家收入豐富的人』。|
|洗收|Sé-siu，收成。|
|泡chē|『泡一些』。|
|膨風|『誇大』。|
|比phēng|『比較，較量』。|
|失氣|Sit-khùi，失面子。|
