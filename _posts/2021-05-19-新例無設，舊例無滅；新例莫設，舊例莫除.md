---
chapter: 鹹酸甜第3冊
title: 079. 新例無設，舊例無滅；新例莫設，舊例莫除
author: Siau Lah-jih
date: 2021-05-19
category: chheh
show_chapter: 1
layout: post
toc: true
---

## 〈079〉
# 新例無設，舊例無滅；新例莫設，舊例莫除
> **Sin lē bô siat, kū lē bô bia̍t; Sin lē mài siat, kū lē mài tî**
 
朋友boeh嫁cha-bó͘-kiáⁿ，設筵席tī喜連來餐廳，在來朋友tio̍h chiok愛唱歌，chit回伊特別安排KTV，boeh kap ta̍k-ê saⁿ-kap趣味--一-下。

為tio̍h boeh hō͘節目順利進行，to̍h kap愛唱歌ê朋友預約，本來無想boeh允伊ê邀請，朋友ê好意實在真pháiⁿ推辭，好ka-chài是tī餐廳內，nā是tī室外實在tio̍h m̄敢hiān-sì。

M̄知影ùi tī時開始，食喜酒koh有thang唱歌做gī-niū，好a̍h bái，oh tit kap人議論，聽來聽去，大部分ê人lóng無感覺án-chóaⁿ樣？Tī ka-tī心內自早以來to̍h感覺怪怪，結婚是大事，雖然m̄免完全照古例，歡歡喜喜、正正經經辦tāi-chì，總--是必要，食喜酒、鬧洞房、祝福好眠夢、會親友請甜茶，nā mài過分奢華lóng是好風俗，boeh唱歌？Koh是唱流行歌，kám bē siuⁿ輕浮無適合。大部分ê流行歌lóng是你愛我我愛你，m̄-kú lóng是愛bē tio̍h hit款ê酸lam甜氣味，悲情目屎滴、怨慼兼後悔，boeh kā新人祝福，到底boeh唱siáⁿ-mih貨，oh得chhōe，最後to̍h不管siáⁿ-mih歌，只要ē，唱ho͘鬧熱mā無人ē加講話。

俗語講「新例無設，舊例無滅」，a̍h是「新例莫設，舊例莫除」lóng總好，應該ài有革新ê作用chiah tio̍h，舊例無合時勢當然tio̍h ài改，改革ê意義是boeh hō͘社會koh khah進步，koh khah有文化，m̄知是政府ê領導無夠積極，a̍h是台灣人ê粗氣愛chhio-tiô，大概是錢siuⁿ chē，文化水準無夠格，kìⁿ-tio̍h鬧熱ê場面，m̄是phah-phún，to̍h是鬧熱滾滾，只要ē-tàng展示伊有錢有人面，siáⁿ-mih出頭都有人pìⁿ，生理人設計，消費者出錢，án-ne開始，台灣人開始墜落，「新例無設，舊例無滅」，古早味消失，無水準ê齣頭滿滿是，紅帖á--ê聽唱悲情ê戀愛歌，mā有兼看脫衣舞；白帖á koh khah m̄是款，孝男孝女m̄願哭，chhiàⁿ一陣人來mà-mà háu，hō͘你想bē到，mā有電子花車唱流行歌，koh有『清涼秀』tàu陣頭。其他--ê to̍h mài koh講，進香團、選舉造勢，koh講算bē了，愈講愈hàm古，to̍h án-ne。

「新例莫設，舊例莫除」，siuⁿ古板，「新例無設，舊例無滅」，tio̍h注意，無好新例照舊例，nā boeh改新tio̍h ài有文化有氣質。

 
### 【註解】

|詞|解說|
|筵席|Iân-se̍k。|
|在來|一向。|
|Chiok愛|真愛。|
|允伊|Ín-i。|
|Hiān-sì|現世，『丟人現眼』。|
|做gī-niū|做消遣。|
|好a̍h bái|好a̍h是m̄好，『好與壞』。|
|Oh tit kap人議論|難討論。|
|奢華|Chhia-hoa。|
|酸lam甜|『酸溜溜』。|
|Oh得chhōe|『難得找尋（歌曲）』。|
|加講話|『閒言閒語』。|
|Chhio-tiô|『愛現』。|
|Kìⁿ-tio̍h|見到，『碰到』。|
|Phah-phún|開錢大鬧熱。|
|Pìⁿ|變。|
|Hàm古|過分無實在ê tāi-chì。|
|To̍h án-ni|『就這樣』。|
