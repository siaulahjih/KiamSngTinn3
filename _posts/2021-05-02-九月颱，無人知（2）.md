---
chapter: 鹹酸甜第3冊
title: 062. 九月颱，無人知（2）
author: Siau Lah-jih
date: 2021-05-02
category: chheh
show_chapter: 1
layout: post
toc: true
---

## 〈062〉
# 九月颱，無人知（2）
> **Káu-goe̍h thai, bô lâng chai（2）**
 
Chit pái ê Pa-pí-suh風颱，正港--ê是「九月颱，無人知」，無人知影伊ē有gōa厲害，kan-nā知影「風未到，水先到」，to̍h hō͘基隆河koh做大水，hiau-hēng汐止鎮ê鄉親，短短十工內tio̍h忍受兩遍ê淹水，原因一大拖，仙講mā無khah-choa̍h，山坡地過度開發，合法無合法lóng總來，che是天地teh報應，只是報應tī汐止人，有khah無公平。

Chit-ê Pa-pí-suh風颱，形成tī 13工前，舊曆8月24 ùi菲律賓東pêng chiūⁿ北滾絞，到kah 9月初4暗風颱尾已經掃tio̍h台灣南部，氣象局提出警告，北部、東北部可能有大雨。初5消息，威力增加、速度減慢，離恒春iáu 400km，雖然無直接chiūⁿ陸，但是「風未到，水先到」，外圍環流帶來大量ê雨水，初6報紙頭版新聞「芭比絲iáu未到，汐止koh淹水」，「汐止koh淹水，居民無話問蒼天」，sòa--落-去to̍h是各地災害報導，官員ê關懷，民代、國會議員leh追究責任，百姓leh哀，siáⁿ人做tit來，天做tāi，a̍h是人leh崩敗！可嘆--à，可恨！金金看人leh流目屎。

「九月颱，無人知」，Pa-pí-suh也無chiūⁿ陸，soah oat對台灣海峽leh kā你gô，慢慢á gô，gô kah hō͘人心狂火to̍h，初7（拜一）暗各縣政府發布停課免上班，害Siau Lah-jih天光早起，電話一直鼓，一直通知，「今á日免讀冊，今á日免讀冊」，siáⁿ知學生無來，老師ta̍k-ê閒閒笑hai-hai，也無大風，也無大雨，一時soah hō͘ Pa-pí-suh騙m̄知，也無kā咱通知講「我m̄來--ā」！

 
### 【註解】

|詞|解說|
|Hiau-hēng|可憐tāi。|
|Chiūⁿ北|往北方。|
|Chiūⁿ陸|登陸。|
|Oat|轉方向。|

