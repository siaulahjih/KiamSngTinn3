---
chapter: 鹹酸甜第3冊
title: 123. 有生，to̍h有死（2）
author: Siau Lah-jih
date: 2021-07-03
category: chheh
show_chapter: 1
layout: post
toc: true
---

## 〈123〉
# 有生，to̍h有死（2）
> **Ū seⁿ, to̍h ū sí（2）**
 
佛教ê十二支緣起法是án-ne：無明→行→識→名色→六入處→觸→受→愛→取→有→生→老病死憂悲惱苦。講起chiâⁿ分明，「有生，to̍h有死」。人ùi離開阿母ê子宮hit一工，to̍h註定行向死亡之路，講起來實在有影恐怖無奈，m̄管你ê人生觀如何，樂觀a̍h悲觀，死亡是不可免，人生ê終站to̍h是死亡。Che to̍h是大自然ê真理，to̍h是法，任何眾生lóng是kāng一樣。

雖然ta̍k-ê lóng知影「有生，to̍h有死」是真理，a̍h是真簡單ē-tàng了解ê真理，可是大部分ê人lóng是貪生驚死，死--字出頭盡量mài講，soah hō͘一、二、三、四ê四受tio̍h無公平ê對待，死、四kāng韻mā kāng命運，為tio̍h閃避死亡，人間m̄知有lōa chē禁忌，kám講知影閃避伊to̍h bē來到--chit？

人ê愚痴to̍h是án-ne生，hiah chē ê迷信只是為tio̍h求chi̍t-ê心安而已。

「人是有煩惱，chiah ē去求佛」，雖然有伊ê功效，信仰ê力量有影展現伊不可思議ê力量，但是心安了後，你ê身苦病疼kám有影真正消失？尤其是留tiàm內心潛意識ê驚惶苦楚，憤怒凝心猶原tī心內tī苦海。「有生，to̍h有死」，mài貪生，mài驚死，án-chóaⁿ了脫生死，充滿喜樂健康ê人生，你必須自修、自悟，內觀法門to̍h是教人體驗無常、苦、無我ê真理，最後達到解脫之道，m̄但知影「有生，to̍h有死」，koh因為修煉ê工夫，無有好bái ê分別，無帶貪愛、瞋恨a̍h執著，最後無生a̍h無死。

 
### 【註解】

|詞|解說|
|識|Sit/Sek。|
|名色|Bêng-sek。|
|觸|Chhiok。|
|禁忌|Kìm-kī。|
|愚痴|Gû-chhi。|
|潛意識|Chiâm-ì-sek。|
|瞋恨|Chin-hūn。|
|執著|Chip-tio̍k。|
