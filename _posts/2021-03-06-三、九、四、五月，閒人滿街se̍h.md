---
chapter: 鹹酸甜第3冊
title: 006. 三、九、四、五月，閒人滿街se̍h
author: Siau Lah-jih
date: 2021-03-06
category: chheh
show_chapter: 1
layout: post
toc: true
---

## 〈006〉
# 三、九、四、五月，閒人滿街se̍h
> **Saⁿ, káu, sì, gō͘ goe̍h, êng-lâng móa ke se̍h**
 
「三、九、四、五月，閒人滿街se̍h」，是講『青黃不接』，收成不接一ê時期，人閒閒無tāi-chì做，四界hàiⁿ狗母so，是休閒？A̍h是無奈？

老師！歇熱--à-ho͘ⁿh！

是lah！歇熱--à！天氣有影真熱！頭家！最近生理如何？

賣bái無thang好！Tn̄g tio̍h「三、九、四、五月，閒人滿街se̍h」ê時陣，生理boeh thái-thó ē好？Chit-mái生理人ta̍k-ke mā haiⁿ-haiⁿ-chhan，iáu是恁做老師--ê khah快活，日子過tio̍h sip-kô-sip-kô，連歇睏免教冊都有錢thang領，我後出世mā boeh來做老師。

Kám án-ne？食頭路有影生活khah安定，m̄-kú nā boeh kap生理人比享受，tio̍h khah吞忍--leh，一kò月四五萬kho͘，是bē-bái--lah，儉儉á開是有thang chhun--一-寡，nā是boeh phah-phún開，三不五時想boeh kap人出國thit-thô，a̍h是boeh駛一台進口車，mài siàu想--ò͘！

Tio̍h--lah！頭家！Ná ē恁生理人見講to̍h是講三、九、四、五月，生理pháiⁿ做，到底siáⁿ原因？

這，我mā m̄知，咱人四--月五--月節日khah少，除了五日節以外，to̍h khah無leh拜乖，尤其今年閏五--月，第二ê五--月a̍h無leh pak肉粽，買賣少，生理自然bái，只好閒閒四界bóng sô bóng se̍h。

Ah三--月九--月--leh？

三--月九--月？我a̍h知？

Kám ē因為新曆三--月九--月是學校開學ê關係，學生á ài註冊，家長tio̍h chhoân學費，錢銀三不便，市場消費自然減少，生理當然pháiⁿ做。

老師！你講án-ne有理ō͘！

 
### 【註解】

|詞|解說|
|Se̍h|『閒逛』。|
|Hàiⁿ狗母so|『閒逛溜躂』。|
|歇熱|放暑假。|
|賣bái無thang好|Bē-bái無thang好，雙關語。|
|Boeh thái-thó ē好|『哪會好』？|
|Haiⁿ-haiⁿ-chhan|哀聲吐大氣。|
|Sip-kô sip-kô|『愜意的樣子』。|
|吞忍|Thun-lún。|
|Bē-bái|『不錯』。|
|儉儉á開|『節省一點開銷』。|
|Phah-phún開|『花大錢』。|
|Mài siàu想|Mài siàu-siūⁿ，別夢想。|
|咱人|農曆。|
|拜乖|拜神明保庇gín-á乖。|
|我a̍h知|我『哪會』知影。|
|Kám-ē|『敢情會』。|
|Chhoân|準備。|
|三不便|無方便。|
