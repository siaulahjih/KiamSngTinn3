---
chapter: 鹹酸甜第3冊
title: 125. 鑿枷，ka-tī giâ
author: Siau Lah-jih
date: 2021-07-05
category: chheh
show_chapter: 1
layout: post
toc: true
---

## 〈125〉
# 鑿枷，ka-tī giâ
> **Chha̍k kê, ka-tī giâ**
 
講退休，Siau Lah-jih oat--leh liâm-mi to̍h boeh到--à，想tio̍h退休後「生涯規畫」ê安排，無趕緊來計劃ho͘好勢kám ē-sái--chit，為退休後chhōe chi̍t-ê出路，看是boeh退而不休，a̍h是休閒消遣，享受晚年。

請教kúi-nā人，問in退休後boeh創siáⁿ？說法kúi-nā種，ē-tàng反映tio̍h各人ê人生觀，thèng-á做參考，mā thèng-á做警告：

學校長liâm-mi boeh退休--a，伊khah早講boeh替出版社編數學課本，ē-tàng貢獻伊ê專才koh ē-tàng加減收入--淡-薄-á，chit-mái伊講寧可mài，boeh寫冊mā tio̍h歡喜寫chē有價值ê作品hō͘人siàu念，mài koh為錢消瘦，hō͘人kioh-sī咱是錢kǹg。

莊老師chit-kú tng想boeh提早退休，伊一直leh計較chit-mái來學校算真bē-hô，chit-mái nā退休，領ê錢銀比現此時ê月俸iáu khah chē你kám知？退退--落-來khah有閒去股票市看股票，無leh戇--leh，ta̍k日來上戇班，加了--ê。

趙老師飼kiáⁿ無出脫，有khah業，伊講我boeh全退，退休金做chi̍t-pái領領--leh thèng-hó hō͘阮kiáⁿ開展，不得已--à，飼tio̍h討債ê sī細，無ka tàu-saⁿ-kāng kám ē soah--得，飼kiáⁿ為kiáⁿ苦，恁tio̍h m̄-thang笑我戇！

澎老師做人lio̍k-thiòng愛風騷，伊講：我無leh giàn頭--講，退休to̍h退休--a，ná tio̍h koh計劃boeh創siáⁿ、創siáⁿ，錢ka領來，遊山玩水隨在--咱，boeh開boeh poa̍h bē koh受限制，a̍h是bó͘ chhōa--leh，來去外國se̍h-se̍h--leh，chiah bē枉費chit生，「鑿枷，ka-tī giâ」，校長、莊老師in lóng總giàn頭、頭殼pháiⁿ去--à-lah。

「鑿枷，ka-tī giâ」，耶穌基督su-tong-sî為tio̍h boeh救苦救難救萬民，到處傳福音，明明知影觸犯tio̍h統治者，伊猶原「鑿枷，ka-tī giâ」，hông釘tiàm十字架頂，kám講án-ne mā是戇事一層，giàn頭無藥醫？

如何「鑿枷，ka-tī giâ」，án-chóaⁿ mài「鑿枷，ka-tī giâ」，tī iáu未退休進前，需要三思。

 
### 【註解】

|詞|解說|
|Oat--leh liâm-mi to̍h boeh到--à|『拐個角馬上就到了』。|
|生涯規畫|Seng-gâi kui-ōe。|
|休閒消遣|Hiu-hân siau-khián。|
|說法|Seh-hoat，soeh-hoat，講法。|
|Thèng-á|可以。|
|寫chē|『寫一些』。|
|錢kǹg|愛錢ná命ê人。|
|Bē-hô|『不划算』。|
|業|業有善業惡業，chia指惡業。|
|Lio̍k-thiòng愛風騷|樂暢愛thit-thô。|
|Giàn頭|戇頭戇腦。|
|Boeh開boeh poa̍h|『要花要賭』。|
|Se̍h-se̍h--leh|『逛一逛』。|
|Hông|Hō͘-lâng ê合音。|
