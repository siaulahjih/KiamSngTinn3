---
chapter: 鹹酸甜第3冊
title: 038. 有緣做牽手；無緣做朋友
author: Siau Lah-jih
date: 2021-04-08
category: chheh
show_chapter: 1
layout: post
toc: true
---

## 〈038〉
# 有緣做牽手；無緣做朋友
> **Ū iân chò khan-chhiú, bô iân chò pêng-iú**
 
最近常tī電視報紙，看tio̍h青年男女ê戀愛古，結局m̄是歡喜，mā m̄是鹹酸甜，是teh為愛叫苦，純情ê cha-bó͘ gín-á嬰，tng-leh做夢ê日子，十七歲，生做khah幼chíⁿ--ê，講chē khah hàm古--leh，有--ê iáu hō͘ in爸母mo͘h-leh搖，抱leh惜--leh，ná ē為tio̍h愛情來糊塗，失去性命siáⁿ人kā你幫助？可愛ê cha-bó͘ gín-á，幼稚ê性命，kám講有影寂寞ê十七歲，大人lóng m̄-bat恁ê心內話？A̍h是你m̄講hō͘大人知？To̍h是恁最親ê阿爸kap阿娘，iáu有ta̍k工kap恁講道理ê老師，kám講連一句心內話，為愛鬱卒ê言語都無想boeh講hō͘ in hām你saⁿ-kap鬱卒？Kan-nā ùi ka-tī心內戇戇pa̍k tiâu ka-tī，戇戇khang想？

你是m̄是受tio̍h升學ê壓力，bē-tàng tháu放，a̍h是受tio̍h無正確ê言情小說來自捆，a̍h是你siuⁿ早熟受tio̍h色情ê誘拐行m̄ tio̍h路？講mā奇怪，你koh是資優生，gâu讀冊gâu講話，是án-chóaⁿ chiah糊塗，kan-nā愛情ê路行bē通，不知不覺愛tio̍h bē-tàng愛ê人，soah tio̍h來chhōe死路，kám真正有影老師無teh教，爸母無teh關心？是？M̄是？使人費猜疑，hō͘人想bē-chhun。

三十外年前，警察電台ê節目主持人羅蘭小姐，to̍h sù-siông kap青年朋友講，boeh談戀愛，一定tio̍h有『談談看，走著瞧！』ê觀念，兩性有意愛，計劃in ê將來，是歡喜事一層，但是古早人講--ê門當戶對ê觀念mā m̄-thang放了了，siáⁿ-mih「只要我歡喜，有siáⁿ-mih不可以！」，chhìn-chhìn chhái-chhái to̍h ka愛--落-去，也m̄管年齡、學歷，四配無四配，是m̄是有正經，nā是愛tio̍h無應該愛ê人，soah bē-hiáu來圓滿收soah，講好聽是為愛殉情，別人是看恁ná戇人，留落悲傷只有恁親人。

「跳杉池，跳杉池，為愛情來所致，
烏貓烏狗，招招beh去死，死了眾人leh看--伊。」
──雨夜花曲

看伊siáⁿ-mih？看伊chiah糊塗，ná bē-hiáu「有緣做牽手；無緣做朋友」，chit句俗語ê真意，人生路途chiah-nī遠，貢獻社會ê責任chiah-nī長，kám講做人tio̍h chiah自私，為tio̍h自己ê感情bē順序，留hō͘爸母苦心，關心ê人鬱卒，少年朋友，提出勇氣，好好交朋友，nā是交tio̍h異性ê朋友，平常心，『談談看，走著瞧！』，「有緣做牽手；無緣做朋友」，mā是可以，好bī-sī，kám m̄是！

 
### 【註解】

|詞|解說|
|Tng-leh|『正在』。|
|幼chíⁿ|『較晚熟的』。|
|講chē khah hàm古--leh|『講得過分讓人難於相信的話』。|
|Tháu放|解放透氣。|
|想bē-chhun|『想不通』。|
|Sù-siông|時常。|
|殉情|Sûn-chêng。|
|烏貓烏狗|Tòe流行ê青年男女。|
|好bī-sī|好來好去，『好聚好散』。|
