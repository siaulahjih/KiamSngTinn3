---
chapter: 鹹酸甜第3冊
title: 033. 一兼二顧，摸蜊á兼洗褲
author: Siau Lah-jih
date: 2021-04-03
category: chheh
show_chapter: 1
layout: post
toc: true
---

## 〈033〉
# 一兼二顧，摸蜊á兼洗褲
> **It kiam jī kò͘, bong lâ-á kiam sé khò͘**
 
芝萌兄、文仲兄、婉婉姊：

白話字ê部分無問題，只要有合台語聲韻--ê lóng是台語音。彙音寶鑑內底有真chē空韻音，m̄-kú chín ê台灣社會已經有出現chit款音，小弟ê想法，既然有合音韻，不如將chia ê空韻音mā kā khǹg-khǹg入去詞庫，隨在人去利用，kan-nā mài超出台語聲韻ê範圍to̍h ē-sái--chit，恁ê見解án-chóaⁿ？

造字造詞ê部分，有幾字á改正，請參考，thèng-hāu新版ê HOTSYS® khǹg入去電腦了後，chiah koh繼續chhōe，che kap收集古董kāng款，俗語鹹酸甜nā有繼續寫，一定ē koh chhōe出真chē通行tī咱台灣ê話詞。寫俗語鹹酸甜ê目的之一，to̍h是收集giōng-boeh死去ê台灣話，看ē-tàng koh hō͘伊繼續活--落-去--無！

恁kâ感謝，小弟mā boeh kā恁感謝，除了boeh kā恁表達欽佩kap o-ló以外，tī-chia mā boeh kā恁說ló͘-la̍t，多謝恁ê phah-piàⁿ，開發HOTSYS® ê台文軟體，hō͘小弟受益chin-chē，ē-tàng直接台語思考，直接tī電腦頂koân寫文章，將內心ê歡喜、良心、悲傷、鬱卒，免經過頭殼內ê台語、華語無停ê翻譯，to̍h有法度表達個人ê人生觀，得tio̍h重生，日日春（歡喜），日日無白過，koh對咱台灣文化有淡薄á幫贊，充滿希望，真正是「一兼二顧，摸蜊á兼洗褲」。

Chhantiong <Siau,Lah-jih>

面頂chit張批，是tī網路頂kap朋友用E-Mail傳送--ê，mā是直接應用HOTSYS®台文系統軟體所phah字，án-ne to̍h知影「一兼二顧，摸蜊á兼洗褲」實在無kā恁hau-siâu pe̍h-chha̍t。

 
### 【註解】

|詞|解說|
|蜊á|Lā-á。|
|空韻音|有韻無語言。|
|Mài|『不要』。|
|Chhōe|尋找。|
|Giōng-boeh死去|『快要失去』。|
|Kâ|Kā我。|
|頂koân|Téng-koân，頂面，『上面』。|
|Chhantiong|Chhân-tiong，田中。|
|Hau-siâu pe̍h-chha̍t|講白賊話kā恁騙。|
