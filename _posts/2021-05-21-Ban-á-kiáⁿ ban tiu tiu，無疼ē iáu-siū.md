---
chapter: 鹹酸甜第3冊
title: 081. Ban-á-kiáⁿ ban tiu tiu，無疼ē iáu-siū
author: Siau Lah-jih
date: 2021-05-21
category: chheh
show_chapter: 1
layout: post
toc: true
---

## 〈081〉
# Ban-á-kiáⁿ ban tiu tiu，無疼ē iáu-siū
> **Ban-á-kiáⁿ ban tiu tiu, bô thiàⁿ ē iáu-siū**
 
「Ban房出叔公」，hō͘人叫叔公，有人感覺真sóng？M̄-kú nā koh ka ke thap一句「ban房mā出衰微」，可能ē hō͘你淡薄á哀悲？這是án-chóaⁿ講？請你斟酌聽解說：

Che to̍h-ài牽拖清國政府教咱漢文化ê pháiⁿ風俗──封建思想。封建思想ê遺毒有：遺產ê處理原則，大孫ài分一份。Siáng是大孫？To̍h是大kiáⁿ ê大後生，a̍h是phâng斗孫，照中國歷史ê講法to̍h是『嫡長子』，『嫡長孫』。Ná ē講是pháiⁿ風俗，咱來假設比論chi̍t-ê例，chi̍t-ê家庭nā有五ê kiáⁿ，老爸nā死，財產m̄是ài做六份分，大kiáⁿ大孫to̍h分兩份，án-ne大房to̍h分三分之一，二、三、四、五房，一房mā chiah分六分之一，免lōa久，三代人to̍h好，財產ê chē少大細一定天差lih地，kám無影「ban房mā出衰微」？

因為chit種無合理ê傳統，hō͘台灣人kiáⁿ孫m̄敢違逆，soah hō͘做阿公kap阿媽--ê khah疼大孫，疼hit-ê phâng斗ê金孫玉孫，m̄-chiah koh有「爸母疼細kiáⁿ，公媽疼大孫」ê俗語出現。好ka-chài，爸母疼kiáⁿ是天性，公媽無愛，只好爸母ka-tī愛，所以m̄-chiah koh講「ban-á-kiáⁿ ban tiu-tiu，無疼ē iáu-siū」。

Ban-á-kiáⁿ hông疼siāng chē--ê，Siau Lah-jih應該算siāng好運ê chi̍t-ê，細漢pháiⁿ命，四歲無老母，十八歲無老爸，好ka-chài頂有四ê阿兄，koh娶四ê阿嫂，chiâu-chiâu lóng對chit ê pháiⁿ命小弟惜命命，m̄甘伊做粗重khang-khòe，鼓勵伊讀冊，儉食儉穿，借錢hō͘小弟註冊，「ban-á-kiáⁿ ban tiu-tiu，無疼ē iáu-siū」，sī大人無thang chhiâⁿ大漢，soah hō͘兄嫂牽成到ē kap人比phēng，chit款ê福氣無tè chhōe，兄嫂ê恩情hō͘人感心，兄嫂ê感情ài保惜，長兄如父，長嫂如母，尊敬ài有實際，體貼ài親身表明。

 
### 【註解】

|詞|解說|
|Iau-siū|Tī chia是『糟糕』ê意思。|
|Thap一句|加一句話。|
|牽拖|Khan-thoa，『牽連怪罪』。|
|Chah來|隨身帶來。|
|Phâng斗孫|壽終正寢後，chhāi神主牌á ê斗，照例由大孫phâng。|
|嫡|Tek。|
|天差lih地|『天壤之別』。|
