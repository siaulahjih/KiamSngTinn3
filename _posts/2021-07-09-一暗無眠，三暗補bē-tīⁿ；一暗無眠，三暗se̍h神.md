---
chapter: 鹹酸甜第3冊
title: 129. 一暗無眠，三暗補bē-tīⁿ；一暗無眠，三暗se̍h神
author: Siau Lah-jih
date: 2021-07-09
category: chheh
show_chapter: 1
layout: post
toc: true
---

## 〈129〉
# 一暗無眠，三暗補bē-tīⁿ；一暗無眠，三暗se̍h神
> **Chi̍t-àm bô bîn, saⁿ-àm pó͘ bē tīⁿ；Chi̍t-ám bô bîn, saⁿ-àm se̍h-sîn**
 
自從教中年級ê學生以後，因為考慮gín-á細漢khah戇直，所以早起時lóng tī七點後腳tau，to̍h來到教室陪學生早自修，陪in看冊。為tio̍h chit-ê緣故，早頓to̍h隨便tiàm學校門口hit間麵包店買，sūn-sòa看報紙kap頭家、頭家娘phò-tāu，chiâⁿ做一日ê開始。

Gâu-chá！Chit兩三工ná ē換你leh顧店？恁pâ kap恁bú--à--leh？

Ah-to̍h去hō͘阮hit-ê嬰á吵kah kui暝無睏，chit-mái tng-leh siàng大眠--lah。

顧細漢嬰á無簡單--ò͘！也boeh換jiō-chū-á，也boeh泡牛奶，一暝吵天光，chiâⁿ thiám neh！

Ah lóng恁母--à leh chhōa--ò͘！

Hèⁿ--m̄！老師，你ná ē知影chhōa嬰á真thiám？

Kan-nā恁少年爸母m̄知影niâ，su-tong-sî阮leh io gín-á ê時，nā是tn̄g tio̍h嬰á phah生驚，身體無sù-sī ê時，有當時á kui暝無睏都ē，好ka-chài，恁母--à有你chit-ê體貼ê sī細，ē-hiáu kā恁爸母替顧--一-下。

老師，ò͘！M̄-bat chiah早--起-來，chiok thiám--ê！

知影thiám chiah知影爸母ê艱苦，「一暗無眠，三暗補bē-tīⁿ」你體會ē出來--bò͘。

我知，我知，頂kò月阮阿爸、阿母去頂頭thit-thô，不得已嬰á ka-tī àⁿ，有影一暝到天光，giōng-boeh無睏，相liân-sòa kúi-nā工lóng無精神，「一暗無眠，三暗se̍h神」kap「一暗無眠，三暗補bē-tīⁿ」其實mā是kāng意思。

所以，無眠是艱苦tāi，尤其是老歲á人，koh khah bē kham--得。恁少年人，小lún--一-下to̍h過去--à，好--à，無ài koh話--落-去，boeh來去學校--ā。

老師！感謝你ê教示，我ē了解爸母疼kiáⁿ ê心情，chit-mái起m̄敢koh喝thiám--à！

 
### 【註解】

|詞|解說|
|補bē-tīⁿ|補bē滿。|
|Se̍h神|無精神。|
|Tng-leh siàng大眠|『正在睡大覺』。|
|Jiō-chū-á|尿布。|
|Chiâⁿ thiám|『很疲倦』。|
|Hèⁿ--m̄|『是啊，對啊』。|
|Io gín-á|『養育小孩兒』。|
|頂頭|北部。|
