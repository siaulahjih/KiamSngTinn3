---
chapter: 鹹酸甜第3冊
title: 138. 大kho͘人，好看頭
author: Siau Lah-jih
date: 2021-07-18
category: chheh
show_chapter: 1
layout: post
toc: true
---

## 〈138〉
# 大kho͘人，好看頭
> **Tōa-kho͘ lâng, hó khòaⁿ-thâu**
 
126公分koân，26公斤重ê體型，nā是讀國小一年á m̄差不多。講--起-來你m̄-thang笑，he是Siau Lah-jih tī四十幾年前，讀國校六年--ē ê數據，有夠矮，有夠瘦，有夠小細，每kái nā排列，lóng是尾á算倒--轉-來第二ê，所以在來to̍h chiâⁿ欣羨lò腳koh大kho͘-pé ê人，一直認為「大kho͘人，好看頭」，ta̍k項lóng佔贏。

我ê老爸比我ê老母khah矮，我ê體型sêng老爸，頂面四ê阿兄sêng老母，大kho͘ pé漢草好，特別二兄lò-sia̍k-sia̍k，人lóng叫伊lò腳來--ē，常常跟隨tī阿爸ê身邊學雜chhò-á工夫，做nā bē好勢，阿爸to̍h罵伊大kho͘呆，其實二兄ê工手真讚，無論破篾á，ut竹椅，做畚箕a̍h是kho͘桶、戳khang、khàm厝頂…只要伊親手做，人人o-ló。

細漢常常唸一首大kho͘呆ê童謠，定定去kap二兄連做夥，「大kho͘呆，炒韭菜，燒燒一碗來，冷冷阮無ài…，來來來，大kho͘呆，khah緊炒韭菜…」，唸久，連久，soah成自然，大kho͘不離呆ê觀念，自án-ne深深印tiàm腦海，chit種習氣有夠têng-tâⁿ，「大kho͘人，好看頭」ê欣羨，soah變成看m̄ chiūⁿ目，講khah現實--leh，to̍h是將大kho͘人看做戇戇thûi-thûi hit款，實在無應該，「習氣」對人ê影響力有夠大，講--起-來有夠可怕。其實，人不可貌相，體格大細，面貌ê súi bái，kap人ê聰明、智慧並無直接關聯。

朋友！M̄-thang hō͘偏見變成蜊á肉，糊tio̍h目chiu iáu m̄知影，你有lōa chē「習氣」leh影響tio̍h你ê日常生活，你bat斟酌過--無？一分看別人，九分留leh看ka-tī，慢慢to̍h ē減少偏見。

 
### 【註解】

|詞|解說|
|在來|Chāi-lāi，一向。|
|Lò腳koh大kho͘ pé|『腳長又大塊頭』。|
|Ta̍k項lóng佔贏|每項tāi-chì lóng佔便宜。|
|Lò-sia̍k-sia̍k|『高得不得了』。|
|雜chhò-á工夫|『雜藝』。|
|工手|技藝。|
|Têng-tâⁿ|錯誤。|
|看m̄ chiūⁿ目|『看不上眼』。|
|習氣|Si̍p-khì。|
|人不可貌相|Jîn put-khó māu-siòng。|
