---
chapter: 鹹酸甜第3冊
title: 004. 人比人，氣死人
author: Siau Lah-jih
date: 2021-03-04
category: chheh
show_chapter: 1
layout: post
toc: true
---

## 〈004〉
# 人比人，氣死人
> **Lâng pí lâng, khì-sí lâng**
 
創世紀故事內底ê亞當、夏娃，因為食禁果，chiah產生分別心，分別cha-po͘、cha-bó͘ ê無kāng，人間ê苦楚、煩惱自án-ne發生，苦慘ê社會，擾亂ê世界，無暝無日墜落烏暗ê深淵。

人有眼、耳、鼻、舌、身五官，狗mā有，而且koh比人khah靈敏，但是狗比人khah無煩惱，原因tī人有思想、意識，狗可能無，nā有，mā無人hiah-nī khiáu-khì。有思想有意識，to̍h ē產生分別心，ē-hiáu分辨siáⁿ-mih是好、pháiⁿ，siáⁿ-mih是真、假，siáⁿ-mih是súi、bái，善、惡，gâu、ham-bān，好額、sàn。有分別，to̍h ē phah piàⁿ boeh ài，siáⁿ-mih酒、色、財、氣，siáⁿ-mih名、利、財、勢，權利、慾望，lóng boeh追求到手，lóng是因為一字「比」，致使一生phah piàⁿ lóng是為tio̍h財勢名利。

追求財勢名聲，無chi̍t-ê底線，人心牛腹肚，khah chē mā bē滿足，「人比人，氣死人」，實在有影，阮後生考tio̍h成大，已經bē-bái，siáng知恁cha-bó͘-kiáⁿ考tiâu台大，iáu嫌科系siuⁿ bái，kám是leh笑阮khah戇呆？In cha-bó͘-kiáⁿ嫁ang kah 100萬，轎車一台，阮後生娶牽手，聘金回，樓á厝一棟，現金mài講，銀行存款千外萬，隨嫁妝kah--過-來，請恁看māi！！！「人比人，氣死人」，氣死無藥醫，siáng叫你m̄ khah kut-la̍t趁錢，siáng叫你m̄做好額人kiáⁿ？比！比！比！Kap人比boeh nî！

比！比！比！比bē了，有人比了ē心酸，有人比了ē歡喜？歡喜過後得tio̍h--ê是siáⁿ-mih？比不盡，不如ka-tī比，今日比昨昏，chit-mái比過去，日日有進步，日日有見財，ta̍k日有teh來，khah無敗害，心清無牽礙，歡喜自在。

 
### 【註解】

|詞|解說|
|Khiáu-khì|聰明。|
|Kah|附加。|
|聘金回|聘金無收，原封送回。|
|Siáng|Siáⁿ人。|
|比boeh nî！|比boeh創siáⁿ！|
|日日有見財|每日有收入。|
|敗害|Pāi-hāi，『壞處』。|
|牽礙|牽掛。|
