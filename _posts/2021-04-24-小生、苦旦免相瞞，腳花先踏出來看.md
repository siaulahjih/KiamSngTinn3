---
chapter: 鹹酸甜第3冊
title: 054. 小生、苦旦免相瞞，腳花先踏出來看
author: Siau Lah-jih
date: 2021-04-24
category: chheh
show_chapter: 1
layout: post
toc: true
---

## 〈054〉
# 小生、苦旦免相瞞，腳花先踏出來看
> **Sió-seng, khó͘-tòaⁿ bián sio-môa, kha-hoe seng ta̍h chhut-lâi khòaⁿ**
 
「七分鑼鼓，三分唱」，三分台前，七分幕後經營，一棚戲boeh演ē好勢有水準，棚前棚後lóng ài有實力，有gâu撐尪á ê師傅，mā tio̍h有後場ê鑼鼓工夫，一人khiàng一款，一人內行一樣，有ê pûn tā-ti，有ê e khak-á弦、大廣弦，有--ê講口白，有--ê換布景兼放火藥，ta̍k項ē，這是講沈明正ê布袋戲。

Nā是ka換做搬歌á戲ê工夫，小生行路tio̍h挺胸，講話ài正經；小旦tio̍h sai-nai，腰肢mā ē mái；小丑á雖然bái，詼諧伊siāng gâu；nā是苦旦tio̍h ài聽聲喉，第一苦旦廖瓊枝老師nā leh háu，你to̍h聽tio̍h目屎chha̍p-chha̍p流，「小生、苦旦免相瞞，腳花先踏出來看」，一看tio̍h知輸贏。

人生ná像一齣戲，看人搬無稀奇，ka-tī ê角色ka-tī張持，搬得好，人o-ló，搬得li-li-lak-lak，別人看lóng無，nā是搬得無正經、pháiⁿ看相，to̍h枉費kap人過一生。boeh過有意義ê人生，腳踏實地siāng要緊，免相瞞，瞞--者瞞不識，識--者不能瞞，因為「小生、苦旦免相瞞，腳花先踏出來看」，一看便知輸贏。

 
### 【註解】

|詞|解說|
|腳花|表演ê腳步。|
|撐尪á|Theⁿ-ang-á。|
|Khiàng|能力強。|
|Pûn tā-ti|Pûn鼓吹，『吹嗩吶』。|
|E|『拉』。|
|Khak-á弦|Khak-á-hiân，『椰子殼做的胡琴』。|
|大廣弦|Tōa-kóng-hiân。|
|Mái|搖擺。|
|小丑á|Siáu-thiú-á。|
|詼諧|Khoe-hâi。|
|Nā leh háu|唱哭調á。|
|張持|Tiuⁿ-tî，斟酌注意。|
