---
chapter: 鹹酸甜第3冊
title: 036. 飯，ē使chit chhìn-chhái食；話，bē使烏白講
author: Siau Lah-jih
date: 2021-04-06
category: chheh
show_chapter: 1
layout: post
toc: true
---

## 〈036〉
# 飯，ē使chit chhìn-chhái食；話，bē使烏白講
> **Pn̄g ē-sái-chit chhìn-chhái chia̍h; ōe, bē-sái o͘-pe̍h kóng**
 
頂禮拜，市內一間大間koh tòe時行ê siáⁿ-mih名店，發生火災，柴枋á搭起來ê kúi-nā間枋á厝，tiap-á-kú化為烏有，火燒厝實在真可怕，「三年tio̍h賊偷，m̄值一年火ka-la̍uh」，真正規欉好好──無chhò（錯）！

發生火災ê天光日，為tio̍h boeh強調火燒厝ê可怕kap gín-á sńg火ê危險性，利用生活倫理ê時間hām學生開講昨昏火燒厝ê tāi-chì，tú-chiah講tio̍h火燒ê消息，大部分ê gín-á lóng知影了了，大概是tī學區內ê緣故，sió-khóa ê社會新聞，gín-á soah比老師知影khah頭前。

經過情形講未soah，chi̍t-ê cha-po͘ gín-á隨應話：
人講he是頭家ka-tī放火燒--ê！

Gín-á人有耳無嘴，m̄-thang烏白講，ē hō͘人搧嘴phóe--ō͘！

老師！有影neh，人阮阿爸mā án-ne講！

有影無影，lóng無咱ê tāi-chì，「飯，ē使chit chhìn-chhái食；話，bē使烏白講」。你kám知影意思？Án-chóaⁿ火燒厝？原因tī toh？siáⁿ-mih人ài去調查？小朋友！知影ê人giâ手。

警察！『警察伯伯』！

Tio̍h！He是警察ê責任，警察阿伯in ē叫人去調查，siáⁿ-mih人放火，siáⁿ-mih人犯法，咱bē-sái-chit烏白ioh，烏白牽拖，nā無證據，chhìn-chhái講人做pháiⁿ，做犯法ê tāi-chì，he叫做誣告，『誣告』ê意思恁知影--無！後pái m̄好聽人講一尾蛇，恁to̍h tòe人講一尾sôa，知影--無！『小朋友』！

食飯tio̍h m̄-thang kéng-koai，ta̍k項mā好食，看恁中晝食飯包，有人揀東揀西，肥--ê m̄敢食，青菜阮無ài，一粒飯包食無一半tio̍h tàn-tàn hìⁿ-sak，kám bē討債人ê物？Chit-mái起，ta̍k-ê聽老師ê話：

「飯，ē使chit chhìn-chhái食；話，bē使烏白講」，學校訂ê便當lóng有合衛生，好食pháiⁿ食，lóng tio̍h食hō͘了。『好嗎』？

 
### 【註解】

|詞|解說|
|Chhìn-chhái|隨便。|
|Tòe流行|『跟流行』。|
|柴枋á|Chhâ-pang-á，木板。|
|搭起來|『搭蓋起來』。|
|Kúi-nā間|Kúi-nā-keng。|
|Tiap-á-kú|『霎時』。|
|烏有|O͘-iú。|
|火ka-la̍uh|Hō͘火燒了去--ê。|
|天光日|天光koh一日，第二日，『翌日』。|
|烏白ioh|『任意胡猜』。|
|牽拖|牽連拖人落水。|
|誣告|Bû-kò。|
|M̄好|『不可以』。|
|人講一尾蛇，恁to̍h tòe人講一尾sôa|『人云亦云』。|
|Kéng-koai|『揀便宜』、『挑剔』。|
|Tàn-tàn hìⁿ-sak|『丟掉』。|
|討債人ê物|浪費物件。|
