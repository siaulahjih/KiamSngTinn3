---
chapter: 鹹酸甜第3冊
title: 075. 一分看別人，九分看ka-tī
author: Siau Lah-jih
date: 2021-05-15
category: chheh
show_chapter: 1
layout: post
toc: true
---

## 〈075〉
# 一分看別人，九分看ka-tī
> **Chi̍t hun khòaⁿ pa̍t-lâng, káu hun khòaⁿ ka-tī**
 
做人修養ê分寸，應該注意--ê是ka-tī ê品行舉止，有合禮數風俗，倫理道德--無，千萬m̄-thang一日到暗，kan-nā注意別人ê行為，好m̄好，tio̍h m̄ tio̍h，án-ne ē hō͘你鬱卒bē爽快，所以用「一分看別人，九分看ka-tī」ê原則來檢驗ka-tī，提醒ka-tī。並m̄是講叫咱只用一分ê心意去關心別人，用九分ê khùi力來照顧ka-tī。

人是真自私真照顧ka-tī--ê，所做所想lóng mā認為ka-tī siāng tio̍h siāng讚，bē堪得別人比咱khah gâu khah khiàng。看tio̍h別人ham-bān，to̍h hiau-pai chhèng-ku，看tio̍h別人成功發達，to̍h怨妒憤怒kui腹火，這實在是非常愚戇ê心腸，所以boeh án-chóaⁿ來「一分看別人，九分看ka-tī」，做修養ê工夫，to̍h非常重要，下面提供幾句智慧言語，ta̍k-ê參考，saⁿ-kap鼓勵：

● 一分心力看別人，九分心力看ka-tī。Án-ne ê修行是適當--ê。

● 修養是ka-tī ê tāi-chì，你bē-tàng叫別人ê做法kap你kāng款，合你ê意。

● 期待別人kah你kāng款合你ê意，ē帶來ka-tī ê煩惱。

● 批評比較，註定受苦。

● Mài評判別人，人各有特色，無需要phāiⁿ想boeh改變所有ê人ê包袱á。

● 咱平常時lóng hō͘ ka-tī ê慾望、偏見、習慣kap本能牽leh行。

● 平靜、清醒、無所執、無分別計較ê心，自然充滿美德kap慈悲。

● 放下一切ê爭辯，修ka-tī ê行，並敬愛周圍ê人。

● 修行是ka-tī ê tāi-chì，無論做siáⁿ tāi-chì，ài保持清醒kap自然。

● 無論行、住、坐、臥，無管siáⁿ-mih姿勢，lóng ài斟酌觀察ka-tī ê身心，lóng ài瞭解ka-tī。

● 智慧bē ùi注意別人ê過失中產生。

願ta̍k-ê消除貪、瞋、痴，認真做tāi-chì，贏，bē hiau-pai，輸，bē起àu-siâu。

 
### 【註解】

|詞|解說|
|Chhèng-ku|『出風頭，愛臭美』。|
|Phāiⁿ|『揹』。|
|包袱á|Pau-ho̍k-á。|
|行、住、坐、臥|Hêng、chū、chō、ngō͘。|
|貪、瞋、痴|Tham、chin、chhi。|
|Àu-siâu|Áu面慼心。|
