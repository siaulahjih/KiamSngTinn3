---
chapter: 鹹酸甜第3冊
title: 029. 食魚食肉，也tio̍h菜kah
author: Siau Lah-jih
date: 2021-03-29
category: chheh
show_chapter: 1
layout: post
toc: true
---

## 〈029〉
# 食魚食肉，也tio̍h菜kah
> **Chia̍h hî chia̍h bah, iā tio̍h chhài kah**
 
食，第一重要是營養kap衛生，ta̍k-ê lóng知影，營養包含卵白質、醣類、脂肪、維生素、礦物質等，咱mā知影chia ê營養分存在tī各種肉類、魚臊、青菜內底，所以nā boeh得tio̍h各種營養，取得平衡無欠點，ta̍k項食物lóng ài食，m̄-thang食kui項，養成偏食ê pháiⁿ習慣，特別是對gín-á ê教示，做人爸母一定tio̍h斟酌。

古早人食khah bái，食物khah無富裕，三頓魚魚肉肉，食有chhun ê人，人講真好命，sàn-chhiah人tō無kāng款，boeh食一塊肉一嘴魚，to̍h ài pn̄g神明a̍h是祖先ê福氣，為tio̍h拜神明、敬祖公求保庇，chiah敢thâi精牲á來奉敬，然後chiah來ka-tī祭牙chô王，好命pháiⁿ命差hiah chē。

魚臊油分nā siuⁿ chē，食kah ē起畏，chit時to̍h ài來kah寡青菜ê口味，「食魚食肉，也tio̍h菜kah」，che to̍h是老祖先平衡食物ê祕訣，油臊食chē，kah che青菜，食ám糜á配芥菜，mā是一種享受。

Chín ê時代，靠科技ê厲害，農業ê發達，食，已經免分好額sàn，多數人營養已經過pōng，「食魚食肉，也tio̍h菜kah」ê解說kap過去已經無kāng樣，食ló͘肉ài kah鹹菜甲，kûn鴨肉、鵝肉lām酸菜chiah有好氣味，酸菜、鹹菜kap福菜soah變成chit-mái料理ê好時機，親像割包、肉包 lóng to̍h靠chit味，食了實在sòa嘴。朋友！恁kám知影chit款好氣味做菜底ê鹹菜、福菜出tī tó位？

公路台一線，中部所在雲林縣斗南過去西pêng hit tah to̍h是大埤鄉，出產鹹菜siāng有名，he是用包心芥菜落去sīⁿ鹽，chi̍t-iân chi̍t-iân khǹg-tiàm chi̍t-kha大kha ê紅毛土桶內，然後koh用chi̍t-têng塑膠布ka khàm密密，面頂teh石頭，愈tiâm-cha̍t愈好，鹽有脫水殺菌ê功效，所以sīⁿ好ê鹹菜bē àu bē臭，不過做chit種khang-khòe真費精神koh食力，nā是好價iáu算bē-bái，nā是價siàu bē夠本，to̍h chiâⁿ m̄值。聽講過去sīⁿ鹹菜ê大桶是用松蘿柴做，m̄驚鹽sīⁿ，siāng驚日曝，nā mài曝日，用一百年mā bē害，因為pháiⁿ照顧，chit-mái改用紅毛土桶，可惜紅毛土驚鹽sīⁿ，to̍h ài koh貼hûi-á磚，boeh做chit款桶tio̍h ài真師傅，nā無擋bē久。

苗栗hit pêng ê客人庄，in ê khòng肉chham ê鹹菜叫做福菜，kāng款是用芥菜sīⁿ--ê，人in khah幼秀，khǹg-tī hûi-á做ê甕á底，mā是chiⁿ kah tiâm-cha̍t tiâm-cha̍t，sīⁿ好koh將甕á顛倒khop，che有科學道理，án-ne發酵ê氣chiah bē漏掉，增加風味，福菜、覆菜，to̍h是án-ne來，koh不止á有學問。有福氣ê人，咱來去客人庄食福菜，「食魚食肉，也tio̍h菜kah」，boeh食進前in to̍h kā恁kah kah好勢好勢，免恁ka-tī麻煩，食好ta̍k-ê chiah tàu相報--heh！

 
### 【註解】

|詞|解說|
|菜kah|菜kah是和青菜kah leh食，m̄是菜甲。『葉菜類』ê葉柄chiah是菜甲。|
|脂肪|Chi-hong。|
|維生素|Î-seng-sò͘。|
|礦物質|Khòng-bu̍t-chit。|
|魚臊|Hî-chho，『有腥味的魚、肉類』。|
|Bái|『不好』。|
|祭牙chô王|『打牙祭』。|
|差hiah chē|相差真chē。|
|起畏|Khí-ùi，『吃膩害怕』。|
|Kûn|用水長時間煮。|
|Lām|混合，參。|
|Sòa嘴|『吃了還想再吃』。|
|Hit tah|Hit-ê所在。|
|包心芥菜|芥菜ê品種。|
|Sīⁿ鹽|『用鹽醃製』。|
|Chi̍t-iân chi̍t-iân|一層一層。|
|Chi̍t-kha|『一個』。|
|紅毛土|水泥。|
|Chi̍t-têng|一層。|
|Khàm密密|『緊密蓋著』。|
|Bē àu bē臭|『不會腐爛，不會臭』。|
|松蘿|Siông-lô-á，檜木。|
|Bē害|『不會壞』。|
|Hûi-á磚|『瓷磚』。|
|Khòng肉|炕肉。|
|甕á|Àng-á。|
|Chiⁿ kah tiâm-cha̍t tiâm-cha̍t|『擠壓得很踏實緊密』。|
|顛倒khop|『倒放』。|
|發酵|Hoat-kàⁿ。|
