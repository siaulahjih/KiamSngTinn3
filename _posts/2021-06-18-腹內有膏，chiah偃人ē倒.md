---
chapter: 鹹酸甜第3冊
title: 108. 腹內有膏，chiah偃人ē倒
author: Siau Lah-jih
date: 2021-06-18
category: chheh
show_chapter: 1
layout: post
toc: true
---

## 〈108〉
# 腹內有膏，chiah偃人ē倒
> **Pak-lāi ū ko, chiah ián lâng ē tó**
 
換chi̍t-ê角度來看人生，這是chi̍t-ê競爭ê時代，雖m̄是物競天擇hiah-nī無情恐怖，總是「腹內有膏，chiah偃人ē倒」ê事實，是bē-tàng否認--ê。

Siáⁿ-mih是膏，chîm-á有膏to̍h是chîm-á有仁、有卵，人有膏to̍h是人有精力有實力；siáⁿ-mih是偃，偃to̍h是ka sak ho͘倒ê意思，人nā有實力，chiah sak人ē倒。

你無khòaiⁿ，人自gín-á時代開始to̍h一直leh比賽，讀冊boeh比siâng khah khiàng，運動會boeh比siáⁿ人khah gâu走，chit pái你第一，後pái to̍h輪tio̍h我，nā hō͘我第一名，當然kā你ián落第二、三坎；大漢出社會，chhōe頭路kāng款是tio̍h比koân低，五十ê boeh khioh chi̍t-ê，四十九ê nā ka偃ho͘倒，我m̄-chiah ē得食頭路，「腹內有膏，chiah偃人ē倒」，實在kui欉好好──無chhò（剉）。

政治koh khah現實，腹內有膏已經m̄-nā單單指內才，金錢、人面、口才，另外烏道、白賊、hau-siâu mā ài有一套，烏白兩道lóng ài有膏，chiah偃人ē倒。

競爭ê社會，偃來偃去，現實to̍h是án-ne生，對古意人來講，kan-nā想to̍h驚，boeh án-chóaⁿ？Mài執著，認真做，認真piàⁿ，只要是正當事業，piàⁿ ka-tī to̍h好，日日有寸進，koán-thāi伊偃人ē倒bē倒，kap我lóng無tī-tāi，kap我lóng免煩惱。

Tī chit-ê惡性競爭ê社會，充實ka-tī是必要，kap人比phēng無siáⁿ必要，mài學日本人ê sio-ián，khah bē煩惱。

 
### 【註解】

|詞|解說|
|偃|Ián 。|
|物競天擇|Bu̍t kēng thian te̍k。|
|Chîm-á|蟳。|
|仁|Chîm-á卵。|
|膏|『指精液』。|
|Sak|『推』。|
|Kan-nā想to̍h驚|『只是想一想，就耽心害怕』。|
|執著|Chip-tio̍k。|
|Koán-thāi伊|『管他的』。|
