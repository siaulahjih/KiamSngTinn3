---
chapter: 鹹酸甜第3冊
title: 134. 嫌貨chiah是買貨人
author: Siau Lah-jih
date: 2021-07-14
category: chheh
show_chapter: 1
layout: post
toc: true
---

## 〈134〉
# 嫌貨chiah是買貨人
> **Hiâm hòe chiah sī bé hóe lâng**
 
林：Ha茶--ò͘，老蕭--ê boeh lim--一-杯-無？

透早林董--ê茶to̍h泡好leh thèng-hāu眾兄弟來lim。

蕭：Che tó位ê茶？氣味無夠lāi，喉韻無kài-gōa潤，普通級數niâ。

江：Bóng lim á bóng lim，mài koh嘴食嘴嫌，臭酸食kah生黏！

林：內行--ê，松柏坑茶，一斤五六百銀，nā無苦澀to̍h算bē-bái--à-lah。

蕭：有影嘴食嘴嫌to-tio̍h，koh thîn--一-杯！

林：Che叫做「嫌貨chiah是買貨人」。

無m̄ tio̍h，「嫌貨chiah是買貨人」，人nā無ài-ti̍h ê貨色，siáng有閒工kap你leh花bē soah，無leh食飽siuⁿ閒--講？人講生理kiáⁿ oh生，可見生理人boeh做生理，m̄-nā ài了解顧客ê心理，mā tio̍h有耐性，ē勘得人客嫌東嫌西，án-ne生理chiah有teh做，錢chiah thàn ē來，「嫌貨chiah是買貨人」，確實是boeh學做生理ê第一層認識。

做人mā kāng款，忠言ke̍h耳khang毛，敢當面講你m̄ tio̍h，指出你ê錯誤，批評你行為ê人，chiah是真正ê朋友，「嫌貨chiah是買貨人」，ē kā你嫌，to̍h是心內有你ê存在，對你有疼心，ài你好，驚你hō͘人批評，nā無，koán-thāi你去死，閒閒無tī-tāi，ná tio̍h做怨人惹你來受氣--leh？朋友！「嫌貨chiah是買貨人」，ē交仗--lì ê朋友是siáⁿ款人，to̍h斟酌，m̄-thang好人ka看做pháiⁿ人，án-ne你to̍h悲哀--lò͘。

 
### 【註解】

|詞|解說|
|無kài-gōa潤|『不太潤喉』。|
|Thîn|Thîn茶、酒。|
|無ài-ti̍h|『不要』。|
|Siáng|Siáⁿ人。|
|花bē soah|『鬥嘴鬥不完』。|
|Oh|難、無容易。|
|Ke̍h耳khang毛|『逆耳』。|
|閒閒無tī-tāi|『閒著沒事』。|
|交仗|Kau-tiōng，交陪倚靠。|
|怨人|Hō͘人怨嘆ê人。|
