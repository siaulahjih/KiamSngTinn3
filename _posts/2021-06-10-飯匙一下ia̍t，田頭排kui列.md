---
chapter: 鹹酸甜第3冊
title: 100. 飯匙一下ia̍t，田頭排kui列
author: Siau Lah-jih
date: 2021-06-10
category: chheh
show_chapter: 1
layout: post
toc: true
---

## 〈100〉
# 飯匙一下ia̍t，田頭排kui列
> **Pn̄g-sî chi̍t ē ia̍t, chhân-thâu pâi kui lia̍t**
 
Kàn káu恁姆--à，看kah chit款社會，看kah chit款經濟，政府官員到底是leh創siáⁿ siâu？

阿德--à，報紙看to̍h看--à，mài粗嘴kám bē-sái--chit？教pháiⁿ gín-á大細！

你知chē siáⁿ？財政部長邱正雄講今年經濟siāng危險，辜濂松講明年koh khah慘，taⁿ，你ka看，失業率愈來愈koân，十一月份國內失業人口，大約一百ê to̍h有三人失業，人nā無頭路，沙屑to̍h chē，想khang想縫，社會boeh thái-thó ē無問題？

Tio̍h--ā！工廠歇--ê歇，關門--ê關門，nā有tó一間工場boeh chhiàⁿ人，門口隨時排一陣人來應徵，親像頂禮拜奇術米boeh ài chi̍t-ê工程師，報名--ê to̍h有五百幾ê，kô-kô m̄是碩士to̍h是大學出業，失業無khang-khòe做ê人有夠chē，án-ne ê社會是boeh如何是好？咱ê國家是boeh án-chóaⁿ kap人競爭？

Tio̍h！Tio̍h！Tio̍h！想起當初時，阮阿公iáu tī-leh，阮tau是有夠chhia-iāⁿ hiau-pai--ê，田庄人無khang-khòe做ê人滿滿是，無講hau-siâu--ê，阮老爸nā去田--裡-hoⁿh，hit-lō「飯匙一下ia̍t，田頭排kui列」，相爭boeh來kā阮tàu做穡，你kám知！

「飯匙一下ia̍t，田頭排kui列」，siáⁿ-mih意思？

Sán-chhiah人為tio̍h boeh食一頓飽，相爭boeh做khang-khòe--lah，無做khang-khòe boeh tó位食飯？

哭iau--à！人leh煩惱社會失業ê人hiah-nī chē，m̄知boeh án-chóaⁿ chiah好，你soah leh phah lā-liâng，好額人m̄知影sàn-chhiah人ê艱苦，to̍h是像恁阿公、恁阿爸hit款人。

「飯匙一下ia̍t，田頭排kui列」，古早人為食鬱卒，chit-mái ê人為tio̍h失業，kāng款mā是鬱卒。

 
### 【註解】

|詞|解說|
|Ia̍t|『搖晃』。|
|Kàn káu恁姆--à|Chhoh-kàn-kiāu罵人ê pháiⁿ聽話。|
|辜濂松|Ko͘ Liâm-siông。|
|沙屑to̍h chē|『瑣碎事情就多』。|
|Thái-thó ē|『怎麼會』。|
|Kô-kô|『個個』。|
|Iáu tī-leh|『還在（世）』。|
|chhia-iāⁿ hiau-pai|『風光驕傲』。|
|無講hau-siâu--ê|『不說狂言的』。|
|哭iau--à|胡說。|
|Phah lā-liâng|『說風涼話』。|
