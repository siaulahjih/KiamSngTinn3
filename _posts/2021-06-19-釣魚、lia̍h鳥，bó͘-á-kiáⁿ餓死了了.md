---
chapter: 鹹酸甜第3冊
title: 109. 釣魚、lia̍h鳥，bó͘-á-kiáⁿ餓死了了
author: Siau Lah-jih
date: 2021-06-19
category: chheh
show_chapter: 1
layout: post
toc: true
---

## 〈109〉
# 釣魚、lia̍h鳥，bó͘-á-kiáⁿ餓死了了
> **Tiò hî, lia̍h chiáu, bó͘-á-kiáⁿ gō sí liáu-liáu**
 
中國故事封神榜內底，姜子牙ê釣魚術ē值得人欣賞o-ló ê所在，to̍h是伊無用倒鉤gí-á ê魚鉤，mā無用魚餌siâⁿ魚á chiūⁿ釣，而且koh離水三寸，chit款釣魚是boeh án-chóaⁿ釣有neh？

因為姜太公釣魚ê哲學是：『願者上鉤』。He是釣心酸，he是釣修養，釣趣味。

古早中國ê gâu人教人網鳥，to̍h網開一面，hō͘伊自然ē-tàng koh生湠，m̄-thang趕盡殺絕，hō͘伊孤khu̍t。

Chit-mái ê人釣魚有ê已經變質，為tio̍h thàn錢，顧魚池ê頭家，去買ē thâi--得ê活魚，放hō͘ chē-chē tī魚池內底，siâⁿ來釣魚人客，hō͘ in釣餌落水to̍h咬，釣ho͘ chē-chē chiah koh算斤兩，俗俗賣倒轉去hō͘頭家，頭家thàn租金kap利純，人客ē-tàng消磨時間，兼虐待可憐ê魚á，得tio̍h爽oaiⁿ-oaiⁿ。

Nā án-ne iáu無夠khùi，koh ē-tàng用大門魚鉤，一枝釣篙pa̍k五、六門，mā m̄免khǹg魚餌，隨便ùi魚池水面，亂使掃亂使chhoah，魚鉤利劍劍，魚á走bē赴，見nā魚鉤kha̍p tio̍h身軀，血水á chho̍p-chho̍p tin chho̍p-chho̍p流，iáu-siū--ò͘，chit款m̄-chiâⁿ-kiáⁿ，ná ē chiah-nī無天良？

釣魚，釣魚，一日到暗kan-nā siáu釣魚，厝--裡有錢無錢lóng m̄知，gín-á讀冊m̄-bat boeh關心，人講「釣魚、lia̍h鳥，bó͘-á-kiáⁿ餓死了了」，to̍h是你chit款無責任ê cha-po͘人。

人nā對待動物bē慈悲，對待人對待家庭kāng款khah無情義，親像nê網tī半山嶺頂，boeh網粉鳥ê朋友，kāng款正經khang-khòe m̄願做，chhoàn做hit-lō違法khà-iû，網人ê粉鳥，叫人提錢來討，kài sêng綁票，「釣魚、lia̍h鳥，bó͘-á-kiáⁿ餓死了了」，無m̄ tio̍h，做nā無好tāi，一定無好報。

人tio̍h phah-piàⁿ mā tio̍h歇睏，歇睏需要消遣，聽音樂唱歌，寫字畫圖，peh山旅行看風景，看戲看展覽，se̍h街買物，to̍h是講釣魚á放粉鳥mā是ē-sái-chit，只要是正經無敗害，有衛生koh bē牽礙tio̍h生態環境，lóng mā ē-sái。

「釣魚、lia̍h鳥，bó͘-á-kiáⁿ餓死了了」，hit款ê釣魚，hit款ê lia̍h鳥，siāng好是 mài。


### 【註解】

|詞|解說|
|倒鉤gí-á|『倒刺的鉤』。|
|魚餌|Hî-jī。|
|Siâⁿ|引誘。|
|Gâu人|賢人，hiân-jîn。|
|孤khu̍t|滅種。|
|Ē thâi--得|『可以宰殺的成魚』。|
|利純|Lī-sûn，『利潤』。|
|虐待|Ge̍k-thāi。|
|無夠khùi|Bô-kàu-khùi，無夠滿意，盡興。|
|大門魚鉤|魚鉤一個叫一門。|
|Khǹg|放，置。|
|Chhoah|掣，『用力抽動』。|
|Kha̍p tio̍h|『碰到』。|
|Siáu|『瘋狂於…，熱中於…』。|
|勒索|Le̍k-sek。|
|Se̍h街|『逛街』。|
