---
chapter: 鹹酸甜第3冊
title: 025. 虎斑在外，人斑在內
author: Siau Lah-jih
date: 2021-03-25
category: chheh
show_chapter: 1
layout: post
toc: true
---

## 〈025〉
# 虎斑在外，人斑在內
> **Hó͘ pan chāi gōa, lâng pan chāi lāi**
 
台灣無出產虎，nā真正看tio̍h虎，m̄是tī籠á內看--tio̍h，to̍h是tī動物園看tio̍h--ê，koh khah捷看tio̍h--ê to̍h是tī TV頂koân，咬人bē tio̍h，jiàu人bē tio̍h，當然看ê人lóng看kah笑bún-bún。

虎！生做實在真súi，有雄威ê外形koh有虎斑ê花紋，有人愛伊ê肉，有人愛伊ê鞭，伊ê骨頭，有人欣賞伊ê皮，siāng高尚ê人是欣賞伊ê雄威，研究伊ê生活型態，m̄管你是私心a̍h是自然心、平常心，boeh kap伊tàu陣a̍h是chhia-piàⁿ，sè-jī小心一定ài心頭定，因為虎ē食人。

虎ē食人，人人驚，m̄-kú虎真君子，tī伊ê皮外面劃kah貓pì-pà，自然界講che是警戒色，先kā你háⁿ驚，siāng好你mài惹--我，nā無！Hō͘我起毛bái，是ē咬hō͘你血水á ta̍p-ta̍p-tin，驚--人-無？Nā看亞洲ê大莽原ê動物世界，to̍h知影伊ê厲害。

虎厲害，其實人iáu khah厲害，人ê厲害m̄是伊ê khùi力，nā boeh比khùi力，人肉是虎嘴ê食物。人厲害，厲害tī伊ê心，你ê心內我m̄知，我leh想siáⁿ你kám to̍h ē了解？各人有各人ê思想，nā m̄是害人ê pháiⁿ心烏lok肚是--無-táⁿ-緊，人nā起áu蠻，boeh害--人，伊bē寫tī面--ni̍h，有當時á koh ē激笑笑，笑面虎boeh食人，ài知影笑面虎並m̄是虎，虎有虎斑在外，人斑tī tó位？Tī面--ni̍h，tī手--ni̍h，â！He m̄是lah！He是老人斑，少年人ê烏斑thiāu-á-chí，m̄是pháiⁿ心烏lok肚ê烏斑缺點。

人ê心肝是紅--ê a̍h是烏--ê，你kám看有？面chhiuⁿ nā未péng，好人pháiⁿ人分bē清，所以害人之心不可有，防人之心不可無，因為「虎斑在外，人斑在內」，虎ê厲害人人知，人ê厲害暗密密。

 
### 【註解】

|詞|解說|
|籠á內|Lông-á-lāi，監牢內。|
|捷|Chia̍p，常常。|
|TV頂koân|電視頂|
|Jiàu人|抓人。|
|鞭|Pian，雄性動物ê陰莖。|
|Chhia-piàⁿ|Piàⁿ輸贏。|
|Sè-jī小心|小心謹慎。|
|君子|講道理ê人。|
|貓pì-pà|十花五色|
|先kā你háⁿ驚|先警告你。|
|起毛bái|日本話轉化ê台灣話，心情無好，無歡喜。|
|大莽園|Tōa-bòng-hn̂g，大草園。|
|Pháiⁿ心烏lok肚|Pháiⁿ死腸，好心是紅--ê，pháiⁿ心是烏--ê。|
|無táⁿ緊|『不打緊』。|
|Áu蠻|Áu-bân，『蠻橫不講道理』。|
|面chhiuⁿ|面貌。|
|未péng|Iáu未反面無常。|
|暗密密|Àm-ba̍t-ba̍t，『深藏不露』。|
