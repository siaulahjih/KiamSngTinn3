---
chapter: 鹹酸甜第3冊
title: 024. 先生緣，主人福
author: Siau Lah-jih
date: 2021-03-24
category: chheh
show_chapter: 1
layout: post
toc: true
---

## 〈024〉
# 先生緣，主人福
> **Sin-seⁿ iân, chú-lâng hok**
 
「先生」兩字，Hō-ló話有人講sin-seⁿ，有人講sian-siⁿ。意思mā有兩款，一款是尊敬醫生ê稱呼，一款是尊敬老師ê稱呼，mā有人簡單稱呼做sian--ê，意思原在，感覺上koh khah有敬意。M̄信，你nā tn̄g tio̍h恁khah早ê老師，a̍h是稱呼看病ê醫生，你ē用得叫伊『老師！老師！』、『陳醫師！』、『李醫生！』a̍h是直接叫伊「sian--ê！」看māi，to̍h隨時感覺ē出來。如果你真正是chi̍t-ê教員a̍h是醫師，koh khah感覺無kāng款。

「先生緣，主人福」，本來是講患者hō͘醫生看，醫ē好醫bē好是ài看緣分，kap醫生有緣，病入膏肓ê症頭，mā ē起死回生，sin-seⁿ有影khiàng，nā是無緣，to̍h是sió-khóa感冒、咳嗽，藥á sian食to bē利流，患者m̄敢嫌醫生，外人m̄敢烏白批評，sian--ê當然是koh開藥á叫你koh再食看māi，「先生緣，主人福」，互相lóng m̄敢見怪。當然現代ê科技醫學治療to̍h不在此限，m̄-kú「先生緣，主人福」，患者kā先生seh紅包ê新聞，mā不三時有聽--tio̍h。

Koh來boeh phò-tāu ê議niū，to̍h是學校tú開學tn̄g tio̍h ê問題，che是ta̍k年都有ê tāi-chì，「選老師」，當然是家長boeh選「名師」來教育in ê序細。

蕭老師！聽講X年級ê XX老師真gâu教，有影無？

事實咱學校ê老師lóng bē-bái！Ta̍k-ê mā chiâⁿ-gâu教！（等於白問）

聽講X年級ê XX老師，學生收kah tīⁿ-tīⁿ-tīⁿ，拜託蕭老師m̄ kā阮孫--ê創入去hit班。

免--lah！Ta̍k班mā bē-bái，kah是合格ê老師，nā有責任，ta̍k-ê lóng mā真讚！（還是白問）

聽講XX老師，足pān-tōaⁿ--ê，ta̍k-ê嫌kah boeh臭屎--ì！

Che我m̄知影！恁家長ê行情lóng比阮khah清楚--leh！（還是白問）

蕭老師！Ná ē án-ne講？

好！蕭老師來講chi̍t-ê比論hō͘恁聽：

選老師to̍h ná選醫生--leh！Án-ne比論有khah無適當！M̄-kú mā sió-khóa有道理，tó chi̍t-ê老師好，好tī toeh？Tó一位醫師bái，bái tī toeh？做家長ê恁了解lōa chē？Iáu m̄是聽人講--ê，kán-ná tòe流行kāng款，只要mài差siuⁿ chē to̍h好，差siuⁿ chē--ê用看to̍h看ē出--來，nā驚做看têng-tâⁿ去，koh探聽一下to̍h差不多--a。Koh來gín-á讀冊讀了好--無？To̍h kap看醫生kāng款，「老師緣，gín-á福」！

十外冬前，我hit-ê細漢kiáⁿ boeh升五年--ê，重新編班，規ê家長亂操操，規ê學校mā jû-kà-kà，好朋友劉先生叫我ka chhiau-chhe̍k--一-下，選chi̍t-ê-á名師教in kiáⁿ，小弟ka講ná tio̍h煩惱hiah chē，ta̍k-ê mā好，伊知影我ê個性，落尾伊kā我講，伊boeh拜託議員，蕭老師ê gín-á nā編tī tó一班，伊ê gín-á to̍h boeh tòe伊編hit班，開學了後，結果soah無kāng班。

後來問伊是無夠力是--無？伊講m̄是，伊探聽ê結果：人阮kiáⁿ in老師已經師院出業，恁kiáⁿ ê 老師chiah tng-leh進修niâ，boeh thài有時間thang用心教冊neh？講了不止á有理，「先生緣，主人福」，「老師緣，gín-á福」！到此當今，chit兩班ê學生發展如何？無人hiah用工夫去調查，身為當初時ê家長，mài講也罷！

 
### 【註解】

|詞|解說|
|病入膏肓|Pēⁿ-ji̍p-ko-hong，m̄是（pēⁿ-ji̍p-ko-bông）。|
|症頭|Chèng-thâu，chìn-thâu。|
|Khiàng|Gâu，有本事，厲害。|
|咳嗽|Ka-sàu。|
|Sian食|Án-chóaⁿ食，『儘管什麼』藥。|
|利流|Lī-lâu，循環流通，血路順序無病。|
|外人|『局外人』。|
|Seh紅包|『塞紅包』。|
|不三時|Put-sam-sî，三不五時。『不定時』。|
|Phò-tāu|開講。|
|議niū|講話ê話題。|
|Tīⁿ-tīⁿ-tīⁿ|滿滿滿。|
|創入去|想辦法入去。|
|嫌kah boeh臭屎--ì|真嫌。|
|好tī toeh|『好在哪裡』。|
|Kán-ná tòe流行kāng款|『像流行一樣』。|
|看têng-tâⁿ去|『看錯了，看走了眼』。|
|Jû-kà-kà|亂操操。|
|Chhiau-chhe̍k--一-下|動腦筋安排一下。|
|落尾|Lō͘-bóe，最後。|
|是--無？|是--bò？是m̄是？|
|Tng-leh|『正在』。|
