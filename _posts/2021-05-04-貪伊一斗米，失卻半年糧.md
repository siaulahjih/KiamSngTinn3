---
chapter: 鹹酸甜第3冊
title: 064. 貪伊一斗米，失卻半年糧
author: Siau Lah-jih
date: 2021-05-04
category: chheh
show_chapter: 1
layout: post
toc: true
---

## 〈064〉
# 貪伊一斗米，失卻半年糧
> **Tham i chi̍t-táu bí, sit-khiok pòaⁿ-nî niû**
 
『鏢客』chit-ê名詞bat聽過無？M̄是電影荒野大鏢客，ē放銃射飛鏢ê銃手，是tī風景區所在，cha̍h人客買紀念品，kòng hō͘你bē喘khùi，kòng hō͘你無回手，了錢消災ê一種騙術。

聽講是án-ne：一對妝kah真飄撇ê ang-bó͘，kap一台進口車，停tī山內風景區外大約一公里ê所在，假影車bē發，拜託tàu-saⁿ-kāng，好心好行ê你，小停車看斟酌，落車tàu幫忙，當然車是bē起pōng，ko͘-put-chiang拜託你ka渡--一-下，阮tau tī頭前無gōa遠，渡我轉去討救兵，好心好事tio̍h做，koh是順路，相央叫soah無？

到--lò͘！阮tau到--lò͘！請入來坐，lim一杯茶，hō͘阮說一下『謝謝』！

來！泡茶請人客，你貴姓？咱tó位來？O͘h！原來是boeh來thit-thô se̍h-se̍h--leh，歡喜有緣kap你熟似，taⁿ tio̍h hō͘阮招待，果子切一盤，肉乾chhoân chi̍t-phiat-á來，另外治風溼ê百步蛇酒thîn一杯，hō͘ chit位恩人試khòaⁿ-māi！

Án-chóaⁿ？Bē-bái--ho͘ⁿ？Kám boeh kā阮參觀一下，阮chia ê貨色頂真koh chē，nā boeh，價siàu ē-sái-chit俗俗á算你khah kē。

三會四會，愈講愈chē，愈講愈花，boeh買m̄-thang，m̄買伊soah手kā你牽leh m̄放：「Taⁿ看lóng看真真，保證無kā你騙，包裝mā包kah好勢好勢，來！Lóng提提kōaⁿ-kōaⁿ起li̍h車頂！」Boeh a̍h m̄，白米煮熟飯，koh有兩三ê漢草大phiāng--ê kā你金金siòng，看破了錢消災緊來走，真正「貪伊一斗米，失卻半年糧」，真m̄值，有夠衰，好人bē做--得。

Che是聽朋友講--ê鏢客ê騙術，你kám bat tú--tio̍h。

 
### 【註解】

|詞|解說|
|失卻|Sit-khiok，損失。|
|Cha̍h|『攔阻』。|
|Kòng|『敲竹槓』。|
|假影|Ké-iáⁿ，假裝。|
|車bē發|『車拋錨』。|
|好行|Hó-hēng，善心。|
|渡--一-下|『搭個便車』。|
|相央叫|Saⁿ-iang kiò，互相幫助。|
|Se̍h-se̍h--leh|『逛一逛』。|
|Chhoân chi̍t-phiat-á|『準備一小碟』。|
|Thîn一杯|『倒一杯』。|
|Bē-bái--ho͘ⁿ|『不錯吧』。|
|Lóng提提kōaⁿ kōaⁿ起li̍h車頂|『統統拿到車上去』。|
|漢草大phiāng|體格粗大。|
|金金siòng|『目不轉睛直看』。|
