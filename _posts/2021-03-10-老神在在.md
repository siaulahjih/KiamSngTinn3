---
chapter: 鹹酸甜第3冊
title: 010. 老神在在
author: Siau Lah-jih
date: 2021-03-10
category: chheh
show_chapter: 1
layout: post
toc: true
---

## 〈010〉
# 老神在在
> **Lāu sîn chāi-chāi**
 
之一：

Chi̍t-ê大官虎，做事糊塗，hō͘人起告訴。

朋友ê cha-bó͘-kiáⁿ，應該tio̍h疼，

Chóaⁿ thang用治療ê名，hō͘伊tio̍h驚？

推拿、按摩，肉kha̍p tio̍h肉，hôe-tio̍h兩點，

有chit-ê可能，m̄-kú人我內心無私！

你講有理，伊感覺懷疑，soah來誤會？枉屈？仙洗mā洗bē離。

Tāi-chì大條，愈會愈lā，愈絞愈臭，愈來愈有影跡，

頂司ài你走路，你講慢且是，因為我a̍h無做siáⁿ pháiⁿ tāi-chì！

行為不檢，處理不當，是做官人ê致命傷，kám講án-ne iáu無夠嚴重？

行為不檢，處理不當，叫伊落台，人伊猶原「老神在在」。

之二：

Boeh去北港謁祖，二媽三媽，恁tio̍h起行，

厝內香煙，由我來顧，因為鎮殿媽「老神在在」；

員外in tau bē平安，boeh請咱koan神明，

二帝爺三帝爺，隨在恁siáⁿ人boeh去hia，

廟內大小事，有我大帝爺tī厝，

「老神在在」，做恁行，免tiû-tû。

結論：

老神在在，好pháiⁿ做你來，好--ê m̄免驚，pháiⁿ--ê是leh驚siáⁿ？

 
### 【註解】

|詞|解說|
|Kha̍p tio̍h|接觸tio̍h。|
|Hôe-tio̍h|無小心kha̍p tio̍h。|
|會|Hōe，交談討論。|
|Lā|『攪動』。|
|謁祖|Iat-chó͘。|
