---
chapter: 鹹酸甜第3冊
title: 031. 古早古早，ám糜á食bē飽；古早古早，番薯食kah飽
author: Siau Lah-jih
date: 2021-04-01
category: chheh
show_chapter: 1
layout: post
toc: true
---

## 〈031〉
# 古早古早，ám糜á食bē飽；古早古早，番薯食kah飽
> **Kó͘-chá kó͘-chá, ám-moâi-á chia̍h bē pá; kó͘-chá kó͘-chá, han-chî chia̍h kah pá**
 
 「古早古早，番薯食kah飽」…，話to講iáu未soah，學生gín-á隨tòe-leh應話：老師！恁gín-á時代lóng hiah好--ō͘，lóng有番薯thang食到飽tong-tong，阮lóng無！

「古早古早，ám糜á食bē飽」……

老師！Siáⁿ hō做ám-môai-á？

Ám-môai-á to̍h是『稀飯』--lah！飯，tēng-tēng，ám-môai-á軟軟……

老師！阮食ê飯都無tēng-tēng，tēng-tēng m̄是『硬幫幫』？Boeh án-chóaⁿ食？

飯to̍h是『乾飯』lah，『稀飯』to̍h是ám-môai-á--lah！

Hò͘！老師！我知--a！

Che，to̍h是為siáⁿ-mih tio̍h挽救台語ê現實話題，台語是siáⁿ-mih話，台語詞已經失落真chē，阿公kap孫 boeh án-chóaⁿ交陪講話，有影大問題。「古早古早，番薯食kah飽」，hit-ê時機chit-mái ê gín-á boeh thài-thó ē知影，免了解是無要緊，但是話m̄-thang聽bē真，ám-môai-á tio̍h ài講『稀飯』chiah聽有，有心ê台灣人，你聽了kám bē心酸？李登輝總統講--ê「台灣第一」tio̍h ài趁chit-chūn，爸母話ài講，台語文ài推sak，無論Hō-ló、客家、原住民，ah a̍h是新住民，ka-tī ê爸母話lóng m̄-thang phah m̄見。Boeh寫Hō-ló文，羅馬字lām漢字，是目前siāng好ê方式，tī chia Siau Lah-jih提出chi̍t-ê問題，用漢字寫ê台灣話kap漢羅lām寫--ê做比較，看tó一種--ê khah好勢：（M̄是批評，只是比較）

聯合報九月十二日出現ê俗語，「台灣古早味，呷不飽呷到飽；古早古早，稀粥呷不飽；古早古早，番薯呷到飽。」Siau Lah-jih用漢羅kā翻寫做án-ne：「台灣古早味，食bē飽食kah飽；古早古早，番薯食kah飽；古早古早，ám糜á食bē飽，古早古早，番薯kah到飽。」Tó一種發音khah古早味，khah原味？

另外，「呷不飽呷到飽」是ùi『吃不飽吃到飽』直翻譯過來，台灣話應該是án-ne講：bē飽食到飽。

Siāng尾á，差chi̍t-sut-á bē記tit kau-tài：「古早古早，ám糜á食bē飽；古早古早，番薯食kah飽。」Chit句俗語ê意思是leh講siáⁿ-mih？其實是leh講台灣人ê過去，生活chiâⁿ艱難，boeh食清米飯無簡單，老人、破病人chiah ē-tàng食純米煮--ê ê清米飯，chhun--ê只好食ám糜，可惜緊iau食bē飽，nā boeh食飽，番薯滿滿是，用煮、用pû，boeh khòng、boeh kûn，隨在你，lóng總hō͘你食kah飽飽飽。

請比較，請批評，請指教。

 
### 【註解】

|詞|解說|
|隨tòe-leh應話|『馬上回話』。|
|Siáⁿ hō做|Siáⁿ-mih叫做。|
|Tēng-tēng|『硬硬的』。|
|Boeh thài-thó ē知影|『哪兒會知道』。|
|話m̄-thang聽bē真|『話不可以聽不懂』。|
|趁chit-chūn|『趁這個時候』。|
|推sak|推動。|
|Hō-ló|原音m̄是「福佬」，mā m̄是「河洛」。|
|Phah m̄見|Phàng-kiàn，『丟棄』。|
|漢羅lām寫|漢字羅馬字混合寫。|
|呷|Hap，『吸、飲』。|
|稀粥|Hi-chiok、hi-môai。|
|Pû|『用火悶燒』。|
|Khòng|炕（肉、番薯、ám糜á）。|
|Kûn|Kûn（肉、ám糜、湯、綠豆）。|
