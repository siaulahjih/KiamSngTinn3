---
chapter: 鹹酸甜第3冊
title: 049. 一嘴傳一舌
author: Siau Lah-jih
date: 2021-04-19
category: chheh
show_chapter: 1
layout: post
toc: true
---

## 〈049〉
# 一嘴傳一舌
> **Chi̍t chhùi thoân chi̍t chi̍h**
 
傳播媒體ê厲害，ta̍k-ê真知，報紙、雜誌，一日無伊bē-sái，尤其無線電台，電視台，真正無遠弗屆（bô oán hut kài），只要恁tau有la-jí-o͘h收聽，TV收看，cha-mê發生ê tāi-chì，e早起to̍h知影，透早ê事件，boeh晝á to̍h有戲thang看，看kah ta̍k-ê議論紛紛，一時間無看tio̍h ê人，mā因為ta̍k-ê「一嘴傳一舌」，liâm-mi to̍h街頭巷尾知了了。

人可能天生to̍h是好玄ê動物，人ang-á-bó͘冤家相phah boeh問人是án-chóaⁿ？人ê kiáⁿ做pháiⁿ hō͘人lia̍h去關，也boeh問人tio̍h關lōa久，m̄管人是見笑tāi驚人知，偏偏to̍h是boeh kā人問kah一支柄thang好giâ。Tó位leh火燒厝，路--ni̍h兩隻牛相tak khah緊boeh走去看，看轉來thang好報人知影，過去ê庄脚消息to̍h是án-ne「一嘴傳一舌」，傳起來有夠緊。不過chit款我講hō͘你知，你講hō͘伊知ê消息傳聲，nā kap今á日ê報紙電視比輸贏，ká-ná是『小巫見大巫』--leh！

你無khoàiⁿ『鐵達尼號』ê電影已經傳kah大大細細通知影，政府官員ê豔福hō͘人講kah大細聲，每日報紙、電視ê時事報導、社會新聞kài sêng一齣電影，可比連續劇，一日無看使人心情鬱卒，m̄知boeh án-chóaⁿ？

「一嘴傳一舌」，聰明ê你，m̄-thang kap人好奇，一直tòe人傳--落-去，謠言到chia soah，無衛生ê言語到chia為止。

 
### 【註解】

|詞|解說|
|傳播媒體|Thoân-pò͘ mûi-thé。|
|真知|真了解。|
|無遠弗屆|Bû oán hut kài。|
|La-jí-o͘h|收音機。|
|Cha-mê|昨暝，『昨晚』。|
|E早起|E-chá-khí，『早上』。|
|Boeh晝á|近中午。|
|Liâm-mi|馬上，一時á久。|
|好玄|Hò͘ⁿ-hiân，好奇愛鬧熱。|
|一支柄thang好giâ|『追根究底』。|
|Ká-ná是|『好像是』。|
|Khoàiⁿ|看見，khòaⁿ-kìⁿ ê合音。|
|Kài sêng|『非常像』。|
|Tòe人|『跟人後面』。|
