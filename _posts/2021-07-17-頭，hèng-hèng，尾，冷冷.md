---
chapter: 鹹酸甜第3冊
title: 137. 頭，hèng-hèng，尾，冷冷
author: Siau Lah-jih
date: 2021-07-17
category: chheh
show_chapter: 1
layout: post
toc: true
---

## 〈137〉
# 頭，hèng-hèng，尾，冷冷
> **Thâu, hèng-hèng, bóe, léng-léng**
 
各位同學，暗安，eng暗咱來舉行新年度ê開學典禮，看 ta̍k-ê出席chiah-nī踴躍，感覺chiâⁿ歡喜，mā真kā恁o-ló，因為恁ê認真，恁ê歡喜心，有影看--起-來加真少年，加真走跳，面容mā加真春風，koh ká-ná四、五十年前ê少女--leh，恭喜！恭喜！

咱崁頂庄ê sī大，chiah-nī有福報，實在ài感謝蕭老師in幾ê人ê犧牲奉獻，無惜時間，無惜khùi力，chiah ē-tàng hō͘咱chia ê sī大有機會來讀冊bat字，代先咱ta̍k-ê khiā--起-來，行chi̍t-ê禮kā老師說多謝，「感謝老師，老師ló͘-la̍t！」。Sóa--落-去請老師來kā咱講幾句鼓勵ê話，請phah pho̍k-á歡迎。

諸位同學，恁ê kut-la̍t，恁ê學習精神，實在hō͘人真感心，全台灣國內無人像咱chit班學生chiah-nī認真phah-piàⁿ--ê，學生gín-á tó chi̍t-ê無愛歇睏，大概kan-nā咱chit班例外，tú-chiah初五隔開，to̍h有人來leh催老師tio̍h趕緊開始上課。本chiâⁿ開chit班課，chiah預定boeh教四kò月niâ，無疑悟連續教一年，心內想講ē-tàng tòng一年已經bē-bái--à，siáng知過年chiah tú過，to̍h有人講boeh繼續，實在hō͘我想bē到。

Taⁿ好--nò͘！既然ta̍k-ê無棄嫌，咱to̍h koh來繼續，不過，為tio̍h boeh hō͘ ta̍k-ê有khah chē ê收成，新ê年度，老師boeh要求ta̍k-ê，m̄-thang「頭，hèng-hèng，尾，冷冷」chiah好。雖然今á日有來出席ê恁，lóng是siāng有心ê一tīn，老師án-ne講實在有khah pháiⁿ勢。Ē記得chûn--nî開始ê時陣，參加ê人超過四十ê，to̍h是因為有ê人「頭，hèng-hèng，尾，冷冷」，chiah致使到尾--á chhun二十幾ê，實在chiâⁿ可惜。

Eng暗出席--ê有三十一ê，ǹg望以後ē koh漸漸增加，siāng無mā m̄-thang減少chiah好，為tio̍h約束咱ê出席率，有人建議老師點名，khah嚴--leh，講實在，恁ē發心來讀冊，to̍h hō͘我真感動--ā，我m̄敢án-ne做。尾--á有人建議boeh成立班會，選班長，負責班--裡ê tāi-chì，點名、鼓勵人上課，分配值日tàu做khang-khòe，m̄-thang ta̍k pái lóng hō͘理事長in ang-á-bó͘無閒，boeh讀冊mā tio̍h負責一寡事務，盡chē義務。Chit款建議真好，chit-mái to̍h放hō͘恁ka-tī去會議，祝ta̍k-ê平安、吉祥！

醫治「頭，hèng-hèng，尾，冷冷」ê pháiⁿ習慣，有組織ê約束，應該有伊ê效果chiah tio̍h。

 
### 【註解】

|詞|解說|
|Hèng-hèng|興興，真有趣味。|
|走跳|活潑。|
|Tú-chiah|『剛剛』。|
|Chûn--nî|前年。|
