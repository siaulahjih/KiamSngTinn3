---
chapter: 鹹酸甜第3冊
title: 135. 手抱孩兒，chiah知爸母時
author: Siau Lah-jih
date: 2021-07-15
category: chheh
show_chapter: 1
layout: post
toc: true
---

## 〈135〉
# 手抱孩兒，chiah知爸母時
> **Chhiú phō hâi-jî, chiah chai pē-bó sî**
 
頭家娘，gâu早！

老師gâu早！Boeh雞卵糕a̍h是麵包？

恁ê雞卵糕做了好食，今á日來食雞卵糕好--le。

老師！報紙tī chia。

O͘h！今á日koh chiâⁿ奇巧，罕得看tio̍h恁母á-kiáⁿ同齊leh顧店面--neh。

叫阮母--à koh睏--一-時-à伊都m̄，chang暗又koh hō͘嬰á吵kah kui暝無眠，咱講店面我來顧to̍h好，阮母--à講bē放心，驚做我bē-hiáu做；咱講母--à，無，換阮來顧嬰á，伊又koh驚咱bē-hiáu顧，天下爸母心，to̍h是án-ne--lah！講實在io gín-á有影chiâⁿ thiám，過去m̄-bat經驗，kioh-sī做爸母真簡單，只要hō͘伊食，àⁿ伊睏，放屎尿ê時，kā伊換尿chū-á，háu ê時陣kā伊mo͘h來惜惜--lah，siáⁿ知做人老爸chiah知無簡單，m̄是所講--ê hiah容易，「手抱孩兒，chiah知爸母時」，講了真tio̍h。

頭家娘，你實在有福報--ō͘！飼tio̍h chiah bat tāi-chì ê後生，koh ē-hiáu chiah-nī體貼，莫怪你做bē siān，ta̍k日lóng笑gī-gī，恭喜--lah！

老師，是你m̄甘嫌--lah，講阮chit-ê後生，過去mā是天天，kan-nā知食知做niâ，chit-mái kiáⁿ一下出頭，chiah知影做人爸母ê辛苦，有影ē-hiáu替sī大人想，ē-hiáu體貼sī大人，多謝老師o-ló！

感謝老師指導！多謝老師！

 
### 【註解】

|詞|解說|
|奇巧|『奇怪湊巧』。|
|Thiám|疲勞。|
|Àⁿ伊睏|『哄騙』，陪細漢gín-á睏。|
|尿chū-á|『尿布』。|
|Mo͘h|Phō，『抱』。|
|天天|Thian-thian，癲癲，bóng-tóng過日。|
