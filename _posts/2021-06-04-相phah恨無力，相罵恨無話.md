---
chapter: 鹹酸甜第3冊
title: 094. 相phah恨無力，相罵恨無話
author: Siau Lah-jih
date: 2021-06-04
category: chheh
show_chapter: 1
layout: post
toc: true
---

## 〈094〉
# 相phah恨無力，相罵恨無話
> **Sio-phah hīn bô la̍t, sio mē hīn bô ōe**
 
Chit pái看人選舉，鬧熱滾滾，可惜欠水準，ta̍k工kan-nā聽人teh相罵，聽人leh sio-chèⁿ，罵kah無臭無siâu，chèⁿ kah ām-á-kún筋phēng大條，實在chiâⁿ惡質，chiâⁿ無衛生，教pháiⁿ gín-á大細。

講tio̍h相罵，chiah去hō͘我hiông-hiông想--tio̍h，chit-mái ê人kài sêng bē-hiáu相罵ê款，bē-hiáu相罵ê意思是講罵了無夠藝術，無才調一句來，一句去，免草稿，ná念經án-ne一直sòa--落-去。想起細漢時，厝邊阿花--a kap蕊--à hit兩tang-sāi-á，兩家bē和，時常khiā tiàm門邊罵thit-thô，chi̍t-ê tī正身，chi̍t-ê tī護龍，一句詈--過-來，一句戽--過-去，bē têng-tâⁿ，bē大舌，罵boeh點外鐘，氣bē喘，心bē凝，嘴nā ta，小停lim一嘴茶水chiah koh tèng，「君子動口無動手」有夠心適。

Chit-mái ê人無kāng款，意見bē合，聽了bē爽，三鋤頭兩畚箕，chhìn-chhái戽戽--leh，kàn x niâ，駛x niâ，sòa--落-去to̍h是boeh相cheng，tn̄g tio̍h古意人to̍h真hiau-hēng，面á紅紅，嘴á開開，『你不要這樣mah？你不要這樣mah？』Chhun--ê to̍h是據在人『你他媽的…』lū-lū叫，罵kah hō͘你大心氣。你無khoàiⁿ，電視頂ê khó͘-ìn節目，m̄管台頂台腳，講tio̍h華語，siáⁿ款人siāng精？Ta̍k-ê心知肚明，你看人講tio̍h話實在本等，有條有理gâu牽絲，bē tak舌，mā bē話屎一大堆：Hak-kâ-ngìn小弟無了解，nā是Hō-ló人to̍h有夠害，華語bē輾轉，to̍h是ē輾轉mā是bē ka-nn̂g，時常ē咬舌，nā kha̍p-tio̍h kap台灣本土有關係，boeh翻譯koh翻bē好勢，siáⁿ人有水準，隨hō͘人看出出，冤枉--à，台灣ê Hō-ló人，你ê語言已經不答不七，你nā m̄-siàn，以後請斟酌看斟酌聽，m̄是Siau Lah-jih leh講無影，Hō-ló人ê華語講kah ē liú-lia̍h--ê到底有lōa chē？

「相phah恨無力，相罵恨無話」，m̄是leh鼓勵siáⁿ-mih貨，相phah相罵lóng m̄是好chhōa頭，m̄-kú社會事oh講，你m̄ kha̍p人，人卻boeh chhōe你pìⁿ猴lāng，你boeh做好人，人koh m̄ hō͘你輕鬆，thiau-kang chhōe你相tak，所以咱ài有覺醒，tn̄g--tio̍h tio̍h kap人piàⁿ koân低，sio-chèⁿ辯論計較輸贏ê時，你to̍h ē了解khùi力、語言實在bē當放外外，實在是真要緊ê tāi-chì，千萬m̄-thang koh講he ē通to̍h好，吞忍to̍h無tāi-chì。

朋友！Ta̍k-ê請用爸母話，既然人聽有，咱tio̍h講咱ê話，免sè-jī，免客氣，nā是朋友kā你講pháiⁿ勢，恁ê話我聽無，到時咱chiah用通用話華語kap in交陪，Hō-ló話，Hak-fa，原住民話，已經boeh斷種，nā無趕緊救回，boeh等tī時。

「相phah恨無力」，國家ài強，族群tio̍h和諧，phah-piàⁿ為台灣，「相罵恨無話」，chiah知母語失落有lōa chē，挽救母語，siāng重要是ka-tī phah-piàⁿ，族群之間，mā需要互相相kēng，做夥來推sak。

 
### 【註解】

|詞|解說|
|Sio-chèⁿ|相諍，『抬槓、辯論』。|
|Kài sêng|『很像』。|
|無才調|無能力。|
|Ná念經án-ne|親像念經án-ne。|
|Tang-sāi-á|『妯娌』。|
|詈|Lé，cha-bó͘人ê罵。|
|戽|Hò͘，用手勢撥--出-去。|
|嘴nā ta|Nā是嘴ta。|
|Tèng|互相打擊。|
|相cheng|『打架』。|
|真hiau-hēng|『真糟糕可憐』。|
|Khoàiⁿ|Khòaⁿ-kìⁿ ê合音，看見。|
|Khó͘-ìn|Call in。|
|Ka-nn̂g|『完全，面面俱到』。|
|Kha̍p-tio̍h|牽涉tio̍h。|
|看出出|看tio̍h一目了然。|
|M̄-siàn|M̄信。|
|好chhōa頭|『好的帶頭模範』。|
|你m̄ kha̍p人|你m̄惹人。|
|Pìⁿ猴lāng|變把戲，戲lāng你。|
|放外外|置之度外。|
