---
chapter: 鹹酸甜第3冊
title: 013. Tī厝，cha-bó͘-kiáⁿ皇帝；嫁出，cha-bó͘-kán ta-ke
author: Siau Lah-jih
date: 2021-03-13
category: chheh
show_chapter: 1
layout: post
toc: true
---

## 〈013〉

# Tī厝，cha-bó͘-kiáⁿ皇帝；嫁出，cha-bó͘-kán ta-ke

> **Tī-chhù, cha-bó͘-kiáⁿ hông-tè; kè-chhut, cha-bó͘-kán ta-ke**
 
厝內有cha-bó͘-kiáⁿ thang好嫁，有歡喜有m̄-kam，有煩惱有ǹg望。

歡喜你大人boeh成家，mā m̄-kam你大漢變做別人ê，

想起你tī厝內chiah自由，boeh食boeh穿ná皇帝；

Taⁿ嫁出kám有法度kâng hōaⁿ家。

Ang婿in tau不比咱tau，

咱tau處處自由行，tāi-chì有恁爸kap阿娘；

夫家有序大，ta-ke kap ta-koaⁿ，

雖然m̄免像古早ê cha-bó͘-kán án-ne，

事事老爺，項項安人chiah敢行。

有孝ta-ke-koaⁿ to̍h親像有孝阿爹kap阿娘，

大大細細tio̍h照步行，

M̄-thang親像厝內án-ne大細聲，

喝bē行，koh tio̍h阿母kā你款飯碗，

睏ho͘ òaⁿ-òaⁿ親像皇帝命。

做人新婦káⁿ-ná是cha-bó͘-kiáⁿ，

有心有孝，人看to̍h ē知影，

「Tī厝，cha-bó͘-kiáⁿ皇帝；嫁出，cha-bó͘-kán ta-ke。」

乖kiáⁿ！你to̍h ē-hiáu變竅，行出ka-tī ê運命。

 
### 【註解】

|詞|解說|
|Taⁿ|現在。|
|Kâng|Kā-lâng。|
|Hōaⁿ家|『持家』。|
|Ta-ke kap ta-koaⁿ|『婆婆和公公』。|
|Cha-bó͘-kán|『婢女』。|
|Chiah敢行|Chiah敢做。|
|喝bē行|『叫不動』。|
|變竅|Piàn-khiàu，隨機應變。|
