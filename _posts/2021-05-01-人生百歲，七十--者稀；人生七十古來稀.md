---
chapter: 鹹酸甜第3冊
title: 061. 人生百歲，七十--者稀；人生七十古來稀
author: Siau Lah-jih
date: 2021-05-01
category: chheh
show_chapter: 1
layout: post
toc: true
---

## 〈061〉
# 人生百歲，七十--者稀；人生七十古來稀
> **Jîn-seng pah hòe, chhit-cha̍p--chiá hi; Jîn-seng chhit-cha̍p kó͘ lâi hi**
 
「……聽見外面有人來，開門ka khòaⁿ-māi，月娘笑阮戇大呆，hō͘風騙m̄知！」Che是望春風ê歌聲，優美好聽，kám是收音機ê放送，a̍h是kha-lá-ó͘-khe ê演唱？Lóng m̄是，是阮崁頂社區成人bat字班ê阿婆、阿媽leh表演，ta̍k-ê唱kah歡喜ka̍h，koh ka-tī o-ló ka-tī m̄-chiâⁿ猴，想bē到iáu有chit-ê機會chiūⁿ台表演，lóng是老師ê功勞，來！阮敬老師一杯酒！

九月tiang-liâng tih-boeh到，阮社區ka-tī舉辦ê敬老活動，提早tī九月初五（拜六）舉行，由里辦公處、社區發展協會kap庄--ni̍h廟寺合辦，經費ka-tī hoa̍t-lo̍h，廟寺出6萬3，庄內青年捐23萬6，辦25桌chheⁿ-chhau，搭chi̍t-ê舞台thang做節目、頒獎，恁kám知，阮庄內70歲以上ê老人有lōa chē，106位，siáng講--ê「人生百歲，七十--者稀」，長歲壽已經chiâⁿ做現代人ê必然，老人ê福利，老人ê安養值得咱政府ê重視，人生七十chiah開始，m̄是「人生七十古來稀」。

慶祝節目除了辦桌以外，每一ê阿公阿媽發1200 kho͘紅包，另外iáu有摸彩，鐵馬、電風、芳茶kho͘…，有人有份。大會開始，gín-á讀經班先用漢文音唸三字經，sòa--落-去是社區ê土風舞、葵扇舞、太極拳，siāng-kài hō͘人o-ló--ê to̍h是長青bat字班，阿媽阿祖級ê學生唱台語歌謠，唱kah笑bún-bún，落台了後，ka-tī soah án-ne講：M̄-chiâⁿ猴，koh也kap人登台表演--ko̍h。有學有效果，想起舊年taⁿ開課，看in pì-sù pì-sù，想bē到有今á日春風thiau-lāng ê活力，社區理事長蕭萬福ang-bó͘ ê用心投入，排第一功勞，里長kap阮幾ê指導老師，mā幫忙真chē。

有一項hō͘阮想bē-hiáu--ê，是án-chóaⁿ阿公級ê cha-po͘人，lóng無boeh參與chia ê khang-khòe、學習，以後應該tio̍h注意推動，「人生七十chiah開始」，ǹg望社區繼續經營，hō͘ ta̍k-ê tín動起來，hō͘社區koh khah有活力。

 
### 【註解】

|詞|解說|
|七十--者稀|七十--chiá hi。|
|九月tiang-liâng|九月重陽（Tiông-iông）。|
|Hoa̍t-lo̍h|『籌措』。|
|Siáng講--ê|『誰講的』。|
|芳茶kho͘|Phang tê-kho͘，『香皂』。|
|Pì-sù|個性內向。|
