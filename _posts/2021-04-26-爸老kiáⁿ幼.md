---
chapter: 鹹酸甜第3冊
title: 056. 爸老kiáⁿ幼
author: Siau Lah-jih
date: 2021-04-26
category: chheh
show_chapter: 1
layout: post
toc: true
---

## 〈056〉
# 爸老kiáⁿ幼
> **Pē lāu kiáⁿ iù**
 
前幾工á親堂阿木兄做70歲生日，講是boeh請我去食豬腳麵線，其實是辦kah chiâⁿ chheⁿ-chhau，70歲是大壽，kiáⁿ-jî孫á lóng chiâu到，連ka-tī親堂兄弟，合倚來to̍h辦10外桌，有影hō͘阿木兄阿木嫂感覺爽心，後生新婦、cha-bó͘-kiáⁿ kiáⁿ婿ê體貼孝順，mā使人感心。

阿木兄是古意ê田庄人，kan-nā ē-hiáu一直叫ta̍k-ê tio̍h用ho͘起，粗菜薄酒，不成敬意，mài客氣，箸giâ起來ngeh，燒酒lim thàng海--ê，phoe-thài催，phoe-thài敬。宴席soah，阿木兄特別留我落來食雞卵糕，講有話boeh kâ講：

Má-sah！你來--一-下！（阿木兄ê第二後生，40歲）

阿爸！Boeh創siáⁿ貨？

Taⁿ恁Lah-jih叔來tī chia，boeh來拜託伊kā你做媒人--lah！

Ah！免--lah！（有聽見聲，無看tio̍h影。）

老細--ê！你ka看，to̍h是án-ni--lah，見pái人nā boeh ka紹介朋友，boeh ka做媒人，lóng是m̄ chhap--人，無tio̍h講khah慢--leh，a̍h無是boeh等gōa慢，lóng 40--à neh？Kám講iáu koh少年，bē等得--à，to̍h算講今年冬尾娶，明年生後生，boeh thèng-hāu到tang時chiah ē chhiâⁿ kiáⁿ大漢，「爸老kiáⁿ幼」ê顧慮mā tio̍h小想--一-下，無to̍h堅心mài娶，做一世人羅漢腳á。

看阿木兄講kah目kho͘紅，hō͘人bē自在，雖然m̄是悲哀，卻是一項遺憾：
阿木兄！Mài心酸，免失望，kiáⁿ孫自有kiáⁿ孫福，chit-mái ê少年思想，已經不比khah早，in ka-tī有phah算，in ka-tī有ka-tī ê生活哲學，「爸老kiáⁿ幼」ê顧慮，對in講是無khah-choa̍h，taⁿ你mā免怨嘆，chiah 40歲niâ，bē siuⁿ慢--lah，koh講chín ê人khah長歲壽，chhiâⁿ kiáⁿ是無問題，Má-sah都也m̄是pān-tōaⁿ人，只是婚頭未浮，婚頭nā浮，自然to̍h有bó͘ thang娶，小弟ē ka斟酌，相看有hit-lō相當--ê，一定報伊看。

「爸老kiáⁿ幼」，少年--ê nā m̄娶，做爸母--ê kan-nā phi̍h-phi̍h-chhoah，kám有效，不如關心to̍h好，mài khǹg tiàm心肝拖磨。

 
### 【註解】

|詞|解說|
|Chheⁿ-chhau|山珍海味ta̍k項有。|
|爽心|Sóng-sim。|
|用ho͘起|『多吃點』。|
|Phoe-thài催|一直鼓吹。|
|宴席|Iàn-se̍k，筵席（iân-se̍k）。|
|Kâ講|Kā我講。|
|M̄ chhap--人|『不理人家』。|
|堅心|堅持決心。|
|婚頭未浮|姻緣未到。|
|Phi̍h-phi̍h-chhoah|『緊張兮兮』。|
