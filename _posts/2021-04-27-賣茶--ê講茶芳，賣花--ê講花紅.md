---
chapter: 鹹酸甜第3冊
title: 057. 賣茶--ê講茶芳，賣花--ê講花紅
author: Siau Lah-jih
date: 2021-04-27
category: chheh
show_chapter: 1
layout: post
toc: true
---

## 〈057〉
# 賣茶--ê講茶芳，賣花--ê講花紅
> **Bē tê--ê kóng tê phang, bē hoe--ê kóng hoe âng**
 
校長、各位主任、各位老師：Ta̍k-ê午安！

咱台灣是chi̍t-ê多族群、多語文化ê國家，有Hō-ló人、客家人、原住民kap新住民（外省人），通用tī社會ê語言有Hō-ló話、客家話、九族ê原住民話kap北京語。

Hō-ló人講Hō-ló話，客人講客話，九族講原住民話，新住民講in原鄉ê山東話、四川話、湖南話…，lóng是chiâⁿ自然chiâⁿ正常應該ê tāi-chì。

Chi̍t-ê多語文化ê社會，為tio̍h促進各族群ê和諧交流，學ē-hiáu無kāng族群ê語言，是值得鼓勵--ê，對無kāng族群ê鄉親朋友，mā是一種尊重。Nā是bē-hiáu講無kāng族群ê話語，咱講兩方ē-tàng了解ê語言，m̄-thang kan-nā為tio̍h方便，soah來放sak ka-tī族群ê爸母話，爸母話nā無傳教hō͘咱ê序細，以後世世代代ê kiáⁿ孫，m̄知ē變做siáⁿ款人ê後代--lò͘！

Chit pái去板橋教師研習會參加客語研習，目的to̍h是boeh了解客家人文化kap in-ê語言，雖然chiah短短6工，bē-tàng學tio̍h siáⁿ-mih，但是至少mā提供chi̍t-ê講客話聽客話ê環境，ē-tàng習慣客家人ê交談方式，習慣聽in講話ê聲音。

參加ê老師lóng總有40 ê，其中有5 ê是Hō-ló人，講解ê教授、講師lóng是客人，當in知影有bē-hiáu講客話ê Hō-ló人參加chit-ê課程，lóng感覺chiâⁿ奇怪，mā一直表示歡迎、o-ló kap鼓勵，這to̍h是人kap人誠懇做夥ê開始。

上課中阮無反對in講客話，in mā ē tī無容易瞭解ê所在，用Hō-ló話a̍h是北京語做補充，下課後ê交陪，為tio̍h驚做阮聽無，大部分lóng用Hō-ló話開講，阮mā利用機會kā in請教講客話。
「賣茶--ê講茶芳，賣花--ê講花紅」，其實m̄是蕭老師teh『老王賣瓜，自賣自誇』，語言ê重要性，由羅肇錦教授講--ê chi̍t-ê笑話，ē-tàng sió-khóa證明出來：

羅肇錦教授講：有chi̍t-ê Hō-ló人朋友，用客語講「你是客家jîn」，伊感覺聽tio̍h bē爽，to̍h應講「你講我是客家jîn（仁），我mā boeh講你是Hō-ló jîn（仁）」，ta̍k-ê lóng是土豆仁，細細粒á，半斤八兩，lóng無相phiⁿ。其實客話「人」ê發音是「ngìn」，m̄是「jìn」，因為發音m̄ tio̍h，chiah來引起誤會。羅教授講這是chi̍t-ê笑話，m̄是真--ê。

語言m̄-nā是溝通ê工具niâ，伊mā有語格，to̍h kap每一個人lóng有伊ê人格kāng款，爸母話是展現ka-tī族群文化ê靈魂，母語nā失，伊ê族群一定消失，平埔族ê消失to̍h是chi̍t-ê例。幾年來，小弟一直leh推sak台語，目的to̍h是tī chia，並m̄是teh「賣茶--ê講茶芳，賣花--ê講花紅」niā-niā。

客語基本上分四縣、海陸兩種腔口，tī chia咱用khah chē人講ê四縣腔來說明，真可惜，小弟m̄是語言天才，6工中間，學無幾句ē-hiáu講--ê，今á日ē-tàng kā恁紹介--ê只有客語ê音韻，hō͘ ta̍k-ê kap小弟kāng款，sió-khóa來了解客家話kap Hō-ló話到底有siáⁿ-mih無kāng ê所在，下面咱to̍h來講客語ê聲母、韻母kap聲調：（以下省略）

 
### 【註解】

|詞|解說|
|和諧|Hô-hâi。|
|Kan-nā|只是。|
|放sak|放棄。|
|羅肇錦|Lô Tiāu-kím。|
