---
chapter: 鹹酸甜第3冊
title: 088. Lāng鬆假重，猴gín-á騙大人
author: Siau Lah-jih
date: 2021-05-28
category: chheh
show_chapter: 1
layout: post
toc: true
---

## 〈088〉
# Lāng鬆假重，猴gín-á騙大人
> **Lāng-sang ké tāng, kâu-gín-á phiàn tōa-lâng**
 
吳嘉禾、許登科，來，過來老師chia！

「Boeh創siáⁿ？」

將糞埽桶sòa kōaⁿ--過-來！

「Hò͘！」

Án-ne leh創siáⁿ貨？Koh假kah有影有跡，ká-ná重oaiⁿh-oaiⁿh--leh，都無半桶lah-sap，to̍h boeh扛去倒，老師án-chóaⁿ kā恁講，lah-sap-á tio̍h té ho͘ tīⁿ chiah扛去倒，恁án-ne「lāng鬆假重，猴gín-á騙大人」，kám tio̍h？Koh去té ho͘ tīⁿ，土腳掃好，入去教室烏枋頭前hia罰khiā。

……

各位小朋友，吳嘉禾、許登科ná ē hō͘老師罰khiā？

「In無聽話！」

「In無認真掃土腳！」

「In兩ê冤家！」

Lóng m̄是，in兩ê leh「lāng鬆假重，猴gín-á騙大人」。

「Siáⁿ-mih是：Lāng鬆假重，猴gín-á騙大人」？

Tú-chiah掃土腳ê時，吳嘉禾、許登科兩ê人boeh piàⁿ糞埽，糞埽桶內ê糞埽chiah té chi̍t-sut-á，in to̍h用樹枝khê tiàm頂面假ho͘ tīⁿ-tīⁿ，án-ne兩ê to̍h boeh假倒糞埽，thèng-hó lo̍k-tô去thit-thô，án-ne騙老師，好也m̄好？

M̄好m̄好！「Lāng鬆假重，猴gín-á騙大人」！「Lāng鬆假重，猴gín-á騙大人」！吳嘉禾、許登科是pháiⁿ gín-á。……

「Lāng鬆假重，猴gín-á騙大人」，有影bē-sái--chit，tio̍h ài教示，gín-á有時總是ē thiau-tî故意，nā m̄是惡意phah人，a̍h是有危險ê pìⁿ-khang，做老師--ê a̍h是sī大人，tio̍h ài看做真平常來處理教示，m̄-thang ka看做真嚴重，「愛」ê教育有khah無輕鬆。

 
### 【註解】

|詞|解說|
|猴gín-á|Tio̍h是講gín-á，無pháiⁿ意。|
|Sòa kōaⁿ--過-來|順便提過來。|
|重oaiⁿh-oaiⁿh|真重。|
|Té ho͘ tīⁿ|『裝滿』。|
|烏枋|O͘-pang，『黑板』。|
|Tú-chiah|『剛才』。|
|Piàⁿ糞埽|『倒垃圾』。|
|Khê tiàm頂面|『橫放在上面』。|
|Thèng-hó lo̍k-tô|『可以開小差』。|
|Pìⁿ-khang|『促弄』。|
