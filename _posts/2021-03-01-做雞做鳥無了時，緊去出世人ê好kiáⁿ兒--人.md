---
chapter: 鹹酸甜第3冊
title: 001. 做雞做鳥無了時，緊去出世人ê好kiáⁿ兒
author: Siau Lah-jih
date: 2021-03-01
category: chheh
show_chapter: 1
layout: post
toc: true
---

## 〈001〉
# 做雞做鳥無了時，緊去出世人ê好kiáⁿ兒
> **Chò ke chò chiáu bô-liáu-sî, kín khì chhut-sì lâng ê hó kiáⁿ-jî**

阿婆！你leh thâi雞--ò͘！

是--lah！明á載是七月半，ài普度，拜地基主，拜好兄弟á，保庇平安。
我知影--lah！Ah你ngāu-ngāu唸是leh唸siáⁿ？

Hò͘！Leh唸「做雞做鳥無了時，緊去出世人ê好kiáⁿ兒」--lah！

「做雞做鳥無了時，緊去出世人ê kiáⁿ兒。」Án-ne是siáⁿ意思？Thâi to thâi--ā！Thài tio̍h án-ne唸！

Ah he恁gín-á人to̍h m̄-bat--à！雞á鴨á是精牲，本成to̍h是boeh hō͘人thâi來食--ê，m̄-kú你ka看in活跳跳，mā是一條性命，boeh thâi實在thâi bē落手，ko͘-put-lī-chiong無thâi mā bē-sái，ah無飼精牲á是boeh-nî，m̄-chiah替伊念經唸唸--leh，看ē hō͘伊趕緊轉世去出世做人ê好kiáⁿ兒，chiah bē後出世koh做精牲hō͘人thâi。Án-ne聽有--無？

我知--a！阿婆！你koh真好心neh！

中國思想家孟子講--ê：惻隱之心，人皆有--之。Chit種惻隱之心to̍h是人ê本性，三字經mā講，人之初，性本善，人ē變pháiⁿ lóng是學來--ê。Khah早ê人生活khah單純，慾望無chē，表現tī日常生活中，lóng khah有良心道德，無像chit-mái ê人chiah貪心chiah夭壽，大概是經濟siuⁿ過好ê關係，講tio̍h食有夠liōng-siōng有夠hiau-hēng，人keng-thé咱台灣人「ē飛--ê食kah飛龍機（hui-lêng-ki），有毛--ê食kah棕蓑，四支腳--ê食kah桌櫃」，實在無過分，只要ē食--得，管伊是保護ê野生動物a̍h m̄是，先thâi thâi來食chiah phah算，比非洲大莽原ê弱肉強食，物競天擇ê自然法則iáu khah殘忍iáu khah野蠻。


### 【註解】

|詞|解說|
|Thâi雞|殺雞。|
|明á載|Bîn-á-chài，bêng-á-chài，明天|
|普度|中元phó͘-tō͘。|
|地基主|Tē-ki-chú，平埔族ê阿立祖神位，有唐山公無唐山媽，hit-ê唐山公ê bó͘，可能to̍h是平埔族ê cha-bó͘。平埔族ê cha-bó͘ in祖先tio̍h是阿立祖，唐山公chhāi in ê祖先tī廳堂，拜地基主阿立祖ê神位tī gîm-chîⁿ-kha。M̄是厝內ê家神，mā m̄是厝外ê好兄弟á。|
|好兄弟á|孤魂野鬼。|
|Ngāu-ngāu唸|Ngāu-ngāu-liām，自言自語，念念有詞。|
|Thài tio̍h|『哪需要』？|
|M̄-bat|『不懂』。|
|精牲|Cheng-seⁿ，chêng-seⁿ？『前生為非作歹，今世才為雞鴨？』|
|Boeh-nî|Boeh創siáⁿ。|
|M̄-chiah|因此。|
|惻隱之心，人皆有--之|Chhek-ún-chi-sim，jîn-kai-iú--chi。|
|夭壽|Iáu-siū，過分。|
|liōng-siōng|『過分浪費』。|
|hiau-hēng|違背修行，做傷天害理ê tāi-chì。|
|棕簑|Chang-sui。|
|大莽原|Tōa-bòng-goân。|
|弱肉強食|Jio̍k-jio̍k kiông-si̍t。|
|物競天擇|Bu̍t-kēng thian-te̍k。|
