---
chapter: 鹹酸甜第3冊
title: 044. 救蟲ngia̍uh-ngia̍uh-sô，救人無功勞
author: Siau Lah-jih
date: 2021-04-14
category: chheh
show_chapter: 1
layout: post
toc: true
---

## 〈044〉
# 救蟲ngia̍uh-ngia̍uh-sô，救人無功勞
> **Kiù thâng ngia̍uh-ngia̍uh-sô，kiù lâng bô kong-lô**
 
黃校長頂日來厝--裡坐，開講、做夥泡茶，講tio̍h厝內大細，嫁--ê嫁、娶--ê娶，一人一家好勢好勢，taⁿ chhun兩老--ê tī厝，自由自在，也無siáⁿ-mih煩惱，也免計劃發落siáⁿ-mih tāi-chì，kiáⁿ-sun自有kiáⁿ-sun福，隨in自由，免憂！

愁，是bē順序ê家庭chiah ē發生，taⁿ你黃老兄，做kah校長有名聲，財、子、壽，ta̍k項有，六十外身體健康，ang-bó͘互相疼命命ná寶，siáⁿ人bē欣羨，siáⁿ人bē欣賞。

講是有影，m̄-kú蕭老師你kám知，你leh欣羨--我，我chiah leh欣羨--你leh，做校長有siáⁿ好hiau-pai，業性ê人chiah leh做校長，苦情一大堆，無做tio̍h to̍h m̄知影，iáu是你做老師khah幸福，khah無艱苦。

Án-chóaⁿ講？

Chit-mái不比早當時，學校khang-khòe一大堆，ta̍k項tio̍h ài chhap，你無開嘴，主任、老師無人ē kā你tàu處理。

Kám án-ne？大概你過頭古意ê關係。

都是án-ne m̄是siaⁿh！好心hō͘雷chim to̍h是我，連一位臨時雇員今年無ka繼續chhiàⁿ都有tāi-chì，四界投書，講siáⁿ-mih無公平，無合理，chhiàⁿ別人無chhiàⁿ--伊，真正看tio̍h鬼，今年真正無欠人，是boeh用siáⁿ-mih經費kā伊chhiàⁿ，伊ná m̄ sió想khòaⁿ-māi，舊年是án-chóaⁿ來ko͘-chiâⁿ，看伊無頭路可憐tāi，chiah kap家長會參詳，用心計較chhoân錢kā伊chhiàⁿ，taⁿ好--ā，無ka繼續chhiàⁿ soah bē-sái，閒話一大堆，橫逆話mā出嘴，船過水無痕，「救蟲ngia̍uh-ngia̍uh-sô，救人無功勞」，to̍h是chit款ê報應，救一尾蟲，雖然bē kā你ē多謝，siāng無mā看伊ngia̍uh-ngia̍uh-sô，救了一條性命；救人m̄是boeh望人報，siāng無mā tio̍h知人情義理，chóaⁿ thang顛倒轉來kā人害，救人無功勞，ná bē hō͘人怨嘆。

怨嘆何用？是伊m̄知道理，kap你做人siáⁿ牽礙，nā m̄是違背良心，犯了國法，做to̍h好，做to̍h好，mài kā khǹg tiàm心內。救蟲tio̍h救，救人mā ài。

 
### 【註解】

|詞|解說|
|業性|勞碌命。|
|Chhap|『關心插一手』。|
|Chim|『親嘴』。|
|Chhiàⁿ|用錢僱用。|
|Ko͘-chiâⁿ|用心計較拜託。|
|Taⁿ好--ā|『這下可好了』。|
|橫逆|Hôaⁿ-ge̍k。|
|Khǹg tiàm心內|『放在心上』。|
