---
chapter: 鹹酸甜第3冊
title: 043. 鼠、牛、虎、兔排第九，m̄是猩猩to̍h是猴
author: Siau Lah-jih
date: 2021-04-13
category: chheh
show_chapter: 1
layout: post
toc: true
---

## 〈043〉
# 鼠、牛、虎、兔排第九，m̄是猩猩to̍h是猴
> **Chhí, gû, hó͘, thò͘ pâi tē káu, m̄ sī seng-seng to̍h sī kâu**
 
十二生相ê順序是án-ne：鼠、牛、虎、兔、龍、蛇、馬、羊、猴、雞、狗、豬，ta̍k-ê lóng知影，m̄-kú一般lóng簡單講鼠、牛、虎、兔，khah無leh講十二生相。

「鼠、牛、虎、兔排第九」，to̍h是猴，猴山á，伊是靈長類，kap人kāng一類，巧、精、腳手liú-lia̍h，猴腳猴手比人khah本等，可惜雙手bē-hiáu用大kho͘拇kap另外四指配合做khang-khòe，tēⁿ、la̍k、me、ni、liàm、tiak…lóng kap人無kāng，又koh bē講話，有khah輸。台灣出產ê猴叫獼猴，巧兼狡怪，創治人，偷挽龍眼，chhńg果子算伊siāng精，sńg-tn̄g果子林，害二水鄉boeh peh起去松柏坑hit所在ê果子園，hō͘伊chau-that kah chiâⁿ厲害，因為保護野生動物ê關係，hō͘ chia ê作穡人真pháiⁿ處理。

講到chia，猴hō͘人ê感想好a̍h bái？嫌--ê khah chē，o-ló--ê khah少，nā有猴--字出現，m̄是pháiⁿ聽話to̍h是無正經，lia̍h猴是lia̍h通姦、牽猴á是中人，無to̍h是三七á兄，無好名，tio̍h猴是無tāi-châi烏白笑、chhiak-chhiak-tiô，tio̍h猴損是絕症，『白喉是也』，猴猴--ā，m̄ chiâⁿ猴雖然是o-ló話，總是無好聽、欠雅氣，好ka-chài是o-ló你m̄ chiâⁿ猴，nā chiâⁿ猴m̄ to̍h是真猴山á--lò͘。

「鼠、牛、虎、兔排第九，m̄是猩猩to̍h是猴。」罵人免直接，keng-thé mā免pháiⁿ聲嗽，「鼠、牛、虎、兔排第九…」to̍h是你！滾笑--ê，mài受氣。

 
### 【註解】

|詞|解說|
|生相|Seⁿ-siùⁿ，『生肖』。|
|猴山á|Kâu-san-á。|
|靈長類|Lêng-tióng-lūi。|
|大kho͘拇|Tōa-kho͘-bóe。|
|四指|Sì-cháiⁿ。|
|Tēⁿ、la̍k、me、ni、liàm、tiak…|手提物件ê動作。|
|獼猴|Mî-kâu。|
|狡怪|Káu-kòai。|
|創治人|Chhòng-tī-lâng，作lāng別人。|
|Chhńg|『舌齒脣並用，吃縫裡食物的動作』。|
|無tāi-châi|無正經。|
|Tio̍h猴損|Tio̍h-kâu-sńg。|
|Keng-thé|諷刺。|
