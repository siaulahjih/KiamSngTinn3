---
chapter: 鹹酸甜第3冊
title: 141. 人生人疼，狗生狗疼
author: Siau Lah-jih
date: 2021-07-21
category: chheh
show_chapter: 1
layout: post
toc: true
---

## 〈141〉
# 人生人疼，狗生狗疼
> **Lâng seⁿ lâng thiàⁿ, káu seⁿ káu thiàⁿ**
 
常聽人批評女性ê弱點：Siāng自私，siāng無量，而且萬年翻、hoan-pì-pà。

Chit款ê論點Siau Lah-jih非常無同意，無同意ê所在並m̄是teh否認cha-bó͘人ê自私、無量、chău人翻ê本性，是無同意講chia ê本性是cha-bó͘人ê弱點。

因為自私、無量，伊chiah ē顧kiáⁿ ná性命，因為伊萬年翻、hoan-pì-pà，chiah ē為kiáⁿ付出無窮無盡ê愛心勞苦，自私、無量，萬年翻、hoan-pì-pà，實在講chiah是母愛偉大ê天性，「人生人疼，狗生狗疼」。母愛ê付出，無惜代價，無求報答，除了宗教家以外，kan-nā老母做ē夠niā-tiāⁿ，你講tio̍h m̄ tio̍h。

「人生人疼，狗生狗疼」chit種母愛ê鏡頭，ùi非洲大莽園ê自然社會，動物世界ê影片，看去siāng分明，無論天頂ê飛鳥，土腳ê蟲thōa，山--裡ê猛虎，水--裡ê魚蛇，生卵--ē，生kiáⁿ--ê，兇kài-kài--ê，sô-siâu sô-siâu--ê，無論tó一種動物，照顧in初生ê幼kiáⁿ，lóng是疼kah ná命。

「人生人疼，狗生狗疼」。隨人ê，隨人好，是顯示母愛ê偉大，你看動物世界母kiáⁿ關係，雞母為tio̍h雞á-kiáⁿ，敢kap lāi-hio̍h輸贏，貓母為tio̍h猫á-kiáⁿ ê安全，無惜艱苦麻煩一直sóa siū，狗母顧狗á-kiáⁿ兇kài-kài，猴母顧猴á-kiáⁿ惡khia̍k-khia̍k，隨人ê kiáⁿ，隨人惜命命。

「人生人疼，狗生狗疼」。這是天性，這是自然法則，m̄-kú chit種母愛ê表達，一般動物kap人sió-khóa無相像，自然界ê動物疼kiáⁿ，顧到伊ē獨立生活為止，一旦責任完成，to̍h放ho͘出在伊去。人，to̍h無kāng款，只要老母tī-leh，母愛永遠存在，母愛ê永遠存在，有好有bái，好ê感覺是享受溫暖，bái ê感覺是pa̍k腳pa̍k手，嘴講疼kiáⁿ，實際是自私，有一工，tn̄g tio̍h kiáⁿ不孝，hit種感覺有影真hiau-hēng。

人，ná m̄去學動物，該愛to̍h愛，該放手to̍h放手，大自然ê母愛chiah是自然ê法則，順其自然，培養平等心，充滿喜樂，心內無憂。

 
### 【註解】

|詞|解說|
|人生人疼|讀做lāng seⁿ lāng thiàⁿ。|
|萬年翻|一再重複。|
|Hoan-pì-pà|無講道理。|
|無量|無度量。|
|Chău人|Cha-bó͘人。|
|大莽園|Tōa-bóng-hn̂g。|
|蟲thōa|昆蟲。|
|兇kài-kài|『兇巴巴』。|
|Sô-siâu sô-siâu|『慢吞吞』。|
|Lāi-hio̍h|Lā-hio̍h，『台灣老鷹』。|
|惡khia̍k-khia̍k|兇kài-kài。|
|出在伊去|『隨他去』。|
|真iáu-siū|『真糟糕』。|
|Ná m̄|『怎不』。|
