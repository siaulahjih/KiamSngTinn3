---
chapter: 鹹酸甜第3冊
title: 093. 隨人ê，隨人好，別人ê，生虱母
author: Siau Lah-jih
date: 2021-06-03
category: chheh
show_chapter: 1
layout: post
toc: true
---

## 〈093〉
# 隨人ê，隨人好，別人ê，生虱母
> **Sûi lâng ê, sûi lâng hó, pa̍t-lâng ê, seⁿ sat-bó**
 
拜三下晡，無學生leh chak，同事心情閒lo-lo，圍倚辦公桌，泡茶bóng話仙，講tio̍h咱台語台灣話ê失落，難免hō͘人懷念早前庄腳人，開講hō͘人輕鬆chhèng-éng ê情景，原因之一是古早生活khah無chit-kú ê緊張，自然有閒hap-sian；原因之二是，言語有soah-phah，to̍h bē講無話，無論老大人gín-á兄，台灣話有純正，講to̍h聽有，罕得講bē輾轉，講bē赴人聽ê阻礙。

講bóng講，mā是有人怨嘆bē入心，燒茶iáu是bóng lim，ta̍k-ê lóng是半ê華語人，中毒有夠深，chit時有人hiông-hiông吟出：『床前明月光，疑是地上霜；舉頭望明月，低頭思故鄉。』問講台語boeh án-chóaⁿ吟？

「Chhông-chiân bêng-goa̍t kong，gî sī tē-siōng song；kí-thiô bōng bêng-goa̍t，te-thiô su kò͘-hiong。」其實這是漢文音，m̄是台灣話，咱怨嘆失落去是台灣話，m̄是漢文音，siáⁿ-mih是台灣話，簡單講to̍h是ta̍k-ê leh開講chit款ê爸母話。

Ah nā用爸母話boeh án-chóaⁿ吟？

試khòaⁿ-māi--leh！「Chhn̂g-chêng bêng-goe̍h kng，gî-sī tē-siāng sng；giâ-thâu bōng bêng-goe̍h，àⁿ-thâu su kó͘-hiang。」

Ná ē無gōa好聽，親像欠siáⁿ-mih韻味ê款。

無m̄ tio̍h，這是唐詩，當然應用中原古音ê漢文音來吟，chiah ē押韻。Chit-mái咱ka用咱ê母語台灣話改寫一下chiah來吟：「床前月光光，叫是leh落霜；taⁿ頭看天頂，想tio̍h tòa田庄。」「Chhn̂g-chêng goe̍h kng-kng，kiò-sī leh lo̍h-sng；taⁿ-thâu khòaⁿ thiⁿ-téng，siūⁿ-tio̍h tòa chhân-chng。」感覺如何？

有影bē-bái to tio̍h，白話koh押韻，免解說，有ka-tī ê鄉土味，lóng是過去庄腳ê記持。

Tio̍h！這to̍h是解救母語，推銷台語文ê宗旨，中國ê文化雖然好，咱mā ka khioh真chē，漢字漢文化oh-tit ka放離，m̄-kú nā一直tio̍h倚靠--伊，m̄ kam放bē記，mā是bē-sái--chit，án-ne咱tio̍h無法度建立ka-tī主宰ê台灣文化。有人嫌咱台灣欠缺高水準ê文化，這ká-ná有影mā ká-ná無影，有影--ê是咱看--tio̍h-ê lóng是農工兄弟ê生活話語，有知識bat字ê鄉親，親像你kap我，lóng tòe統治者ê腳步向前行，講日語，講華語，莫怪咱ê子弟，有ê已經將華語當做是in ê母語。無影--ê是有水準ê台灣文化，m̄是hō͘人放sak，to̍h是hō͘人khǹg leh生菇、生虱母，讀冊人、知識者，到底有lōa chē人去關心--過，boeh ài有氣質ê台灣話，需要知識者去創造，boeh ài有高尚ê文化，kāng款tio̍h靠讀冊人去創作。中國文化khah好mā是別人ê，台灣文化好a̍h bái，tio̍h-ài liâu入去了解chiah ē知，to̍h算講你iáu欣賞bē來，mā是m̄-thang排斥，kám有人嫌ka-tī ê爸母bái ê道理，想mā知。

林老師聽了有同感，隨嘴應講：「隨人ê，隨人好；別人ê，生虱母」，講去chiâⁿ tùi，chiâⁿ tio̍h。

Boeh ài ka-tī ê台灣語言復活，boeh ài ka-tī台灣文化ē進步，各族群ê鄉親，先建立「隨人ê，隨人好」ê觀念，mài嫌ka-tī bái，mài嫌咱台灣，用心phah-piàⁿ chiah ē贏。Nā講「別人ê，生虱母」，咱mā無必要hiah無肚量，族群之間，總是互相saⁿ-kēng，互相尊重，互相鼓勵，合作團結ê台灣，chiah有ǹg望。

 
### 【註解】

|詞|解說|
|隨人ê，隨人好|『自己的自己好』。|
|Chak|Lo-so攪吵。|
|閒lo-lo|閒sian-sian，無tāi-chì做。|
|Hap-sian|話仙。|
|Bē講無話|『不會無話可說』。|
|講to̍h聽有|『一開口就聽懂』。|
|Bē赴人聽|Hō͘人聽無，hō͘人聽bē夠khùi。|
|無kah gōa好聽|『不怎麼好聽』。|
|Khioh|『撿，拾』。|
|Oh-tit|真困難。|
|欠缺|Khiàm-khoeh。|
|Liâu入去|投入。|
|Iáu欣賞bē來|『還不會欣賞』。|
