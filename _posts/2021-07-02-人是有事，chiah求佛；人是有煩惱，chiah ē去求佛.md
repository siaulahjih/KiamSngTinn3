---
chapter: 鹹酸甜第3冊
title: 122. 人是有事，chiah求佛；人是有煩惱，chiah ē去求佛
author: Siau Lah-jih
date: 2021-07-02
category: chheh
show_chapter: 1
layout: post
toc: true
---

## 〈122〉
# 人是有事，chiah求佛；人是有煩惱，chiah ē去求佛
> **Lâng sī ū sū, chiah kiû pu̍t；Lâng sī ū hoân-ló, chiah ē khì kiû pu̍t**
 
Gín-á poa̍h倒叫阿娘，che大概是人ê本能、天性，人ùi老母ê子宮孕育，阿母ê子宮to̍h是咱ê性命源頭，咱有災難，m̄呼救賜命之母，boeh叫siáⁿ人kā咱救命--leh！

等到大漢，因為人為ê教育，tio̍h--ê也學，m̄-tio̍h--ê mā學，soah hō͘本chiâⁿ清氣ê心污染變濁，ak-chak在心內，boeh講驚人知，只好tn̄g tio̍h tāi-chì大條chiah kap神明、佛祖，a̍h是耶穌基督、阿拉、上帝交陪，拜託、祈禱、求保庇。

「人是有事，chiah求佛」，實在無m̄-tio̍h，好tī好tāi，享受人生之時，siáng  ē記得救苦救難ê媽祖婆、帝爺公，lóng是khang-khòe bē順，kiáⁿ孫不孝，厝內欠安ê時陣，chiah ē去想tio̍h神明ê神通、大慈大悲ê靈聖，這是人ê本性，mā是弱點。

你無khoàiⁿ chi̍t-ê gín-á歡歡喜喜thit-thô，kám ē去想tio̍h老母ê存在，一但poa̍h倒、腹肚iau，隨時阿母、阿娘叫bē soah。其實大人mā是kāng一樣，各人求伊心內之神tàu保庇，hō͘日子過了順序、歡喜，人ài有信仰總是khah好過日。

Chit pái參加「十日內觀禪修」，師父一再交帶m̄-thang心內有神，坐禪bē-sái-tit用唸咒a̍h是用觀想，kan-nā強調用平等心、專注去覺知，講mā有影，tng當用平等心kap專注tī呼吸時，一點鐘久一時á to̍h過去，輕鬆無艱苦；m̄-kú tng你心情táⁿ-hiáⁿ心bē專時，害--lò͘，腰痠背痛，腳麻手痺ê苦楚，真真是叫苦連天，chit時，ko͘-put-chiang偷偷á請來佛祖救苦，隨時暗唸佛經，觀想世尊，有影無lōe久，痛苦已經消失無蹤，「人是有煩惱，chiah ē去求佛」，果然有伊ê功效，信仰ê力量有影不可思議。

不過話講倒--轉-來，內觀ê價值是教人ka-tī自救，mài靠神佛，神佛hō͘咱尊敬可以，boeh救苦to̍h學佛陀ê教法，平等ê心，專注ê心，最後達到解脫之道，這是理想，mā是目標，只是m̄知tī時chiah ē得--tio̍h。平等ê心：爽快ê時陣，mài ǹg望爽快ē繼續--落-去；無爽快ê時陣，mā mài ǹg望無爽快ē khah緊消失。謹記在心，謹記在心。

 
### 【註解】

|詞|解說|
|本能|Pún-lêng，『本能』。|
|孕育|Īn-io̍k。|
|人為|Jîn-ûi。|
|Ak-chak|『污穢』。|
|好tī好tāi|順序無tāi-chì。|
|觀想|Koan-sióng。|
|Tng當|Tng-tong／tng-tang，『當』ê意思。|
|腳麻手痺|Kha-bâ chhiú-pì。|
|謹記在心|Kín-kì chāi-sim。|
