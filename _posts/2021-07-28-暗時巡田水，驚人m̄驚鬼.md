---
chapter: 鹹酸甜第3冊
title: 148. 暗時巡田水，驚人m̄驚鬼
author: Siau Lah-jih
date: 2021-07-28
category: chheh
show_chapter: 1
layout: post
toc: true
---

## 〈148〉
# 暗時巡田水，驚人m̄驚鬼
> **Àm-sî sûn chhân-chúi, kiaⁿ lâng m̄ kiaⁿ kúi**
 
溪水，台灣人ê性命線，pôaⁿ山過嶺lò-lò長，養飼台灣人ê kiáⁿ孫，千年無斷；

八堡圳，彰化人ê活水泉，彎彎oat-oat牽真遠，滋養半線ê田園，大遍久長。

八堡圳ùi二八水鼻á頭水門，to̍h分做兩條圳，一圳負責八卦山邊ê田園，ùi田中內彎另外分出一條中圳，負責山腳地勢khah koân ê所在，khah倚大線路邊ê水溝á，是ùi內安國小附近khioh--來，一路經過塚á埔流到社頭hit pêng，為tio̍h中圳kap水溝á ē-tàng相thàng，tī塚á埔南pêng設有水門相通做調節，看大小水路ê設計，彎彎oat-oat，ke̍h-ke̍h kô-kô，事實是農田水利灌溉網，淹遍所有ê彰化平洋，可見咱祖先ê智慧，有夠飽學。

上天ê庇佑，先民ê開墾phah-piàⁿ，雖然感恩不盡愛惜福，m̄敢怨嘆，可是事實ê無奈，kāng款一大堆，親像choh tio̍h水尾田to̍h真liân-hôe，播田期nā tih-boeh到，為tio̍h田水未im煩惱kah bē食睏，水頭nā是食有chhun，半路人to̍h相爭分，ná有你水尾ê份。光天白日無我份，只好等候暗暝昏，十二點過後，鋤頭giâ--leh，ùi大溪水門開始，水溝á ê âm-khang一直巡，nā有leh淹田--ê，to̍h ka塞掉，溝底nā有cha̍h水土壩，to̍h ka掘隙，ǹg望一路水順流，thang流到阮水尾ê田頭，ē-tàng hō͘ ta-phí-phí ê田土食ho͘飽，日後chiah有濁水米thang止iau。

野外是暗眠摸，chit條水溝á兩三公里遠，koh tio̍h經過一公里長ê墓á埔，水蛙á聲，tō͘-kín-á聲，參溝á水si-si-á流，阮無心情欣賞，mā無時間驚惶，「暗時巡田水，驚人m̄驚鬼」。Chiah是chit-chūn ê寫真，nā tn̄g tio̍h kāng款半暝起來巡田水ê鄉親，只好saⁿ-kap相分，iáu-siū nā tn̄g tio̍h壓霸ê水頭田主，相phah都ē發生，總是「暗時巡田水，驚人m̄驚鬼」。Mā是為tio̍h生活chiah tio̍h án-ne生，作田人ê鬱卒，作穡人ê無奈，sian講mā講bē chhun。

濁水米實在真好食，食ê時陣請恁tio̍h感恩，無台灣作穡人ê付出piàⁿ命，ná有今á日ê富裕好命？

 
### 【註解】

|詞|解說|
|半線縣|彰化縣。|
|二八水|二水。|
|一圳|It-chùn，八堡一圳。|
|大線路|鐵路縱貫線。|
|Khioh--來|Kéng--來，『水從主流分到支流』叫khioh。|
|塚á埔|Thióng-á-po͘，墓á埔。|
|相thàng|互相通透。|
|彎彎oat-oat，ke̍h-ke̍h kô-kô|『彎彎曲曲，參錯交插』。|
|Choh|作田，種田，m̄是做田（chò-chhân）。|
|Liân-hôe|Pháiⁿ運連連。|
|Im|淹，淹田水。|
|Bē食睏|食bē落睏 bē去。|
|有chhun|有剩。|
|Âm-khang|『涵洞』。|
|掘隙|Ku̍t-khiah，『挖孔隙，缺口』。|
|Tō͘-kín-á|『蚯蚓』。|
|Si-si-á流|『細水長流』。|
|寫真|寫照。|
|Saⁿ-kap相分|互相分pheⁿ。|
|Iáu-siū|『糟糕』。|
|講bē chhun|講bē chhun-chhia，講bē分明。|
