---
chapter: 鹹酸甜第3冊
title: 015. 燒môai重菜，súi bó͘ sńg kiáⁿ婿
author: Siau Lah-jih
date: 2021-03-15
category: chheh
show_chapter: 1
layout: post
toc: true
---

## 〈015〉
# 燒môai重菜，súi bó͘ sńg kiáⁿ婿
> **Sio moâi tiōng chhài, súi bó͘ sńg kiáⁿ-sài**
 
食色性也！貪食是多數人ê本性，講tio̍h食to̍h爭破額，除了厝內三頓，街路面，ta̍k四界ka khòaⁿ-māi，食--ê生理iáu是siāng好做，路邊擔á，黃昏市á，lóng是食無停睏，鬧熱滾滾。貪色是cha-po͘人ê大趣味，講tio̍h cha-bó͘ chhàu-chho-sîn，豬哥神，kan-nā講『威爾鋼』to̍h hō͘新聞記者寫bē了，電視報bē離。

古早人每日phah-piàⁿ第一重要--ê是為tio̍h食，民以食為天，食ho͘飽chiah有時間khùi力來關心其他ê khang-khòe。食，重要--ê tī三頓ê主食，糜飯nā chhoân有夠額，配菜chhìn-chhái to̍h好，鹹tôa-á、醬筍、醃瓜á、菜頭long-á，菜脯、魚脯á、蝦á-kê，lóng是配ē落飯ê菜配，但是你m̄-thang想講he是粗俗ê物件，tī古早時代猶原ài儉儉á配chiah ē-sái--chit。

食三頓，菜siuⁿ-siong a̍h-sī siuⁿ liōng-siōng，he是chiâⁿ犯嫌，發落羹頓ê阿母ē雜雜念，菜chiah-nī siong，boeh tó位補償？Siáⁿ-mih時陣siāng siong菜你kám知？To̍h是食燒moâi ê時陣，「燒môai重菜」，免解說to̍h ē知，燒糜燒燙燙，boeh落喉to̍h ē加配真chē菜，落尾食ê人to̍h ē喝無菜，lōa心酸你kám知？

「燒môai重菜，súi bó͘ sńg kiáⁿ婿」，boeh警告--人ê是後壁chit句siāng厲害，tú娶bó͘ ê少年人，a̍h是婚姻美滿ê中年cha-po͘人，請恁斟酌想khòaⁿ-māi，súi bó͘ súi tang-tang，（sòa--落hit句m̄是褲底破一khang leh phah lā-liâng，）好看好sńg好tín動，nā án-ne to̍h有影ē害死人，色字頂頭一支刀，siuⁿ捷ē過癆（勞），雖然m̄是外遇，m̄是邪淫，總是酒色過多to̍h m̄是好tāi-chì，夫妻恩愛，相好tio̍h適可而止，你無聽人講，「súi bó͘ sńg kiáⁿ婿」，to̍h是因為bē-hiáu節制，chiah有chit句俗語kā咱提醒，請你、我tio̍h注意，chiah bē損tio̍h ka-tī ê身體。

 
### 【註解】

|詞|解說|
|Môai|Bê，bôe，糜，『稀飯』。|
|Súi bó͘ sńg kiáⁿ婿|『美麗的太太損傷女婿』。|
|糜飯|糜kap飯，主食。|
|Chhoân有夠額|準備足夠。|
|配菜|副食。|
|鹹tôa-á|『醃漬物』。|
|犯嫌|Hō͘人嫌。|
|發落羹頓|準備三頓飲食。|
|Phah lā-liâng|滾笑。|
|Sńg|『玩』或『損失，損傷』。|
