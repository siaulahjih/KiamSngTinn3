---
chapter: 鹹酸甜第3冊
title: 076. 一錢、二緣、三súi、四少年、五好嘴、六敢跪、七phî、八mî-nōa、九強、十敢死
author: Siau Lah-jih
date: 2021-05-16
category: chheh
show_chapter: 1
layout: post
toc: true
---

## 〈076〉
# 一錢、二緣、三súi、四少年、五好嘴、六敢跪、七phî、八mî-nōa、九強、十敢死
> **It chiân, jī iân, saⁿ súi, sì siàu-liân, gō͘ hó-chhùi, la̍k káⁿ kūi, chhit phî, peh mî-nōa, káu kiâng, cha̍p káⁿ-sí**
 
Chit十項工夫，是交cha-bó͘ gín-á，jiok女朋友ê撇步，好a̍h bái，聽khòaⁿ-māi，無敗害，好--ê提起來用，pháiⁿ--ê to̍h m̄-thang講蕭老師leh烏白kài。

交cha-bó͘朋友：

第一to̍h是ài甘開錢，m̄-thang hân-san，boeh偷lia̍h雞mā tio̍h ài蝕一me米，boeh交cha-bó͘ gín-á，siuⁿ hân-san kek kho̍k-á頭，註定失敗。M̄-koh，人nā boeh kap你thit-thô四界bóng se̍h，你soah開錢siuⁿ膨風，kan-nā ē-hiáu用錢 chak死人，這可能無功效，chit-mái ê cha-bó͘ gín-á真khiáu，phàⁿ開ê阿舍，in是bē諒解，chit步tio̍h sè-jī。

第二ài有緣，這to̍h pháiⁿ講--à，緣--字ē牽絲，前世人相欠債，chit世chiah ē來相chhōe，姻緣天註定，nā是無緣，用khah好ê方法都mō͘-nó͘-sâi，總是你tio̍h自覺，平常心照你平常時ê誠懇表示to̍h好，免強求。

第三講súi-bái，súi-bái實在是爸母生chiâⁿ，美男子有khah佔便宜，無ian-tâu ê人，你mā m̄-thang失去自信，信心真要緊，有信心ê人，穿插toan-tiah四正，齊整清氣，身軀bē o-cho，無臭汗酸味。人講臭男兒臭男兒，身軀nā有pháiⁿ氣味，siáⁿ人敢kap你tàu陣做堆？

第四ài少年，少年是本錢，活跳伶俐，青春氣味，siáⁿ人都愛幼齒，不過你nā猴性無正經，人ē嫌你táng-hiaⁿh無té-tì。不過少年老人氣，雖然穩當，大部分ê cha-bó͘ gín-á無ài ti̍h。

第五tio̍h好嘴，好嘴水，食kah畏，好話人愛聽，好話加減講，o-ló無蝕本，koàn chi̍t-sut-á甜湯，hō͘伊o-ló kah tak嘴舌，到時桌頂ni柑，換你笑bún-bún，警告--你，ài提出良心，有誠意chiah ē-sái--chit。Nā無kan-nā烏白chòaⁿ，烏白phāⁿ，變成採花蜂，hông giat-láu to̍h chhia-pùn-táu。

第六敢跪，chit步m̄-thang chhìn-chhái用，siuⁿ早kā人跪，人ē感覺你leh假鬼，koh嫌你無志氣。Siáⁿ-mih時陣用siāng好？感情poa̍h真深，無你我ē死ê適當機會，拜倒榭榴裙下，ka求婚，伊註定你ê。

第七講ài phî，it phî天下無難事，厚面皮ê cha-po͘ lóng án-ne講，cha-bó͘ gín-á總是khah pì-sù，m̄講m̄，boeh mā講m̄，sè-jī--ê自án-ne m̄敢問，phî--ê koán-thāi你án-chóaⁿ？我boeh你to̍h m̄敢the，我nā有誠意，終其尾伊是我ê。

第八mî-nōa，phî chi̍t-pái無夠，繼續mî-nōa，mî-nōa to̍h mài驚麻煩，mî-nōa寫批，mî-nōa ka約會，電話mî-nōa khà，酸lam甜--ê mî-nōa ōe，一定有機會。

第九ài強，有khah強勢，siuⁿ過火ē傷人，強kā人chim，有可能ē hông搧嘴phóe，強kā人『先上車後補票』，拐人cha-bó͘ gín-á，kám bē hō͘人tèng鼓，換phah都ē，siāng好是mài，boeh用tio̍h斟酌，chiah bē糊塗。

第十敢死，是頭前九項ê實施，用講用想無算是，做--落-去chiah有意義，siáⁿ-mih有錢無錢，siáⁿ-mih門當戶對，siáⁿ-mih年齡大細，學歷四配，只要我kah意，chia lóng m̄是問題，敢to̍h快做媽，愛tio̍h khah慘死，敢死無藥醫，無達目的死不休，m̄敢ê人請你mài用，siuⁿ劇烈siuⁿ超過，可能ē傷tio̍h人。

「一錢、二緣、三súi、四少年，五好嘴、六敢跪，七phî、八mî-nōa，九強、十敢死」，chiah chē步，少年--ê你ē-hiáu幾步，kám ē嫌siuⁿ àu步？

 
### 【註解】

|詞|解說|
|一錢|It chiân。|
|Phî|皮。|
|Mî-nōa|專注認真，堅持到底。|
|Jiok|追逐。|
|撇步|Phiat-pō͘，好方法。|
|Hân-san|吝嗇。|
|Kho̍k-á頭|『吝嗇鬼』。|
|Chak死人|折磨人。|
|真khiáu|真聰明。|
|Phàⁿ開|花錢大方。|
|阿舍|有錢人。|
|Mō͘-nó͘-sâi|無路用。|
|Ian-tâu|美男子。|
|Toan-tiah|整齊。|
|O-cho|骯髒。|
|猴性|無定性。|
|Táng-hiaⁿh|無定性。|
|無té-tì|無基礎本錢才華。|
|Koàn|灌。|
|Tak嘴舌|『嘖嘖稱讚』。|
|Chòaⁿ|Chòaⁿ油，pûn-ke-kui，『吹牛』。|
|Phāⁿ|Phāⁿ cha-bó͘，『追女朋友』。|
|Hông giat-láu|Hō͘人放棄、放sak（get out）。|
|假鬼|『假惺惺』。|
|Mî-nōa ōe|Mî-nōa話，話仙。|
|搧嘴phóe|『打耳光』。|
|Tèng鼓|攻擊。|
|換phah都ē|『換來一頓打都有可能』。|
|做媽|做阿媽。|
|不休|Put-hiu。|
|Àu步|無路用ê步數。|
