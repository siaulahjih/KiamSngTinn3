---
chapter: 鹹酸甜第3冊
title: 119. 尻川m̄-chiūⁿ，chiūⁿ tòe尾tâng骨--去
author: Siau Lah-jih
date: 2021-06-29
category: chheh
show_chapter: 1
layout: post
toc: true
---

## 〈119〉
# 尻川m̄-chiūⁿ，chiūⁿ tòe尾tâng骨--去
> **Kha-chhng m̄-chiūⁿ, chiūⁿ tòe bóe-tâng-kut--khì**
 
阮學校長是一位國小數學科ê權威，少年時代to̍h對數學研究下過真大工夫，後來做過數學科ê輔導員，研究員，編輯過國小數學課本，mā寫kúi-nā本冊，chiâⁿ受教育當局重視，對小學數學教學，ē用得講貢獻不少。

來到阮學校以後，to̍h推出數學作文ê新觀念，新教學法，m̄-chiah定定都有老師，師院學生來參觀見習，hō͘阮學校變成頂港有名聲，下港有出名ê明星學校，學校長ê phah-piàⁿ實在值得o-ló。

Chit-mái學校長得boeh退休--a，有人建議伊kám無ài來開一間數學補習班，用伊專業知識來牽教咱ê子弟，定tio̍h有真chē學生thang好教。

伊講：都無leh「尻川m̄-chiūⁿ，chiūⁿ tòe尾tâng骨--去」--kong，我iáu未退休neh，án-ne做kám ē通，kan-nā用肚臍想mā知，督學nā lia̍h補習，我to̍h hō͘人lia̍h tāi先，koh講退休後chiah來辦，我mā無leh戇，退休to̍h退休，ná tio̍h hiah業，無leh chha̍k-kê ka-tī giâ，退休後，準備來寫一寡冊khah實在，食老將ka-tī一生ê經驗留落來hō͘少年人做參考，mā是功德一層，kám m̄是？

「尻川m̄-chiūⁿ，chiūⁿ tòe尾tâng骨--去」，尻川癢是不得已，無jiàu bē soah--得，taⁿ尻川m̄-chiūⁿ，soah來chiūⁿ尾tâng骨，kám m̄是koh khah『自討苦吃』！阮學校長ê決定實在有智慧。

 
### 【註解】

|詞|解說|
|尻川|Kha-chhng，『肛門』。|
|Chiūⁿ|癢。|
|尾tâng骨|尾椎骨。|
|Chha̍k-kê ka-tī giâ|『自找麻煩』。|
