---
chapter: 鹹酸甜第3冊
title: 018. 猫á無tī--leh，niáu鼠á to̍h ē khiau腳
author: Siau Lah-jih
date: 2021-03-18
category: chheh
show_chapter: 1
layout: post
toc: true
---

## 〈018〉
# 猫á無tī--leh，niáu鼠á to̍h ē khiau腳
> **Niau-á bô tī--leh, niáu-chhí-á to̍h ē khiau-kha**
 
台灣人leh算年代a̍h是算年歲，古早lóng用鼠、牛、虎、兔、龍、蛇、馬、羊、猴、雞、狗、豬這十二生相來推算。相命仙--ê boeh相命，看好日娶新娘、拜天公，牽風水--ê看日課，lóng mā ài問主人家主角、配角ê生相，thang好揀吉日，chiah bē犯沖。

Chia-ê出生年月日，仙--ê定tio̍h án-ne問：你siùⁿ siáⁿ？Tó chi̍t kò月tó一日幾點生--ê？然後仙--ê chiah屈指妙算，講你是民國幾年生--ê，a̍h是講he甲子、乙丑、丙寅siáⁿ-mih年出世--ê，伊chit-ē屈指妙算，to̍h是hō͘你信kah真真ê撇步，m̄-chiah有人án-ne phì-siùⁿ àu仙--ê leh騙食念--ê是子、丑、寅、卯、木蝨、ka蚤；辰、巳、午、未、pa̍t-á、紅柿。Ah a̍h是鼠、牛、虎、兔、貓；馬、羊、猴、雞、狗、豬。相命嘴hô͘-lùi-lùi，mā是chiâⁿ笑詼ê tāi-chì。

鼠、牛、虎、兔、貓，奇怪？厝內ê猫á ná ē無tī十二生相在內？這有chi̍t-ê十二生siùⁿ ê故事典故：

眾動物為tio̍h boeh得tio̍h排生相 ê機會，ta̍k-ê lóng真phah-piàⁿ探聽消息，phah-piàⁿ走chông boeh提tio̍h第一等，tòa-tī人厝內ê貓kap鼠，本chiâⁿ是好朋友，to̍h是因為chit pái ê盛會，niáu鼠á soah無將chit-ê好消息報猫á知，害猫á失去kap人排生相ê機會，自án-ne伊兩ê結大冤仇，見pái猫á nā看tio̍h niáu鼠á，一定m̄放伊干休，niáu鼠á見nā看tio̍h貓，mā一定走kah phùn-kheng--去。

故事講完，咱來看一件新聞，聽講chit pái台中市長張溫鷹出國期間，市府大大細細ê員工上班lóng chiâⁿ正常，kap平常時á kāng款，這實在tio̍h kā in o-ló致敬，民主時代，公僕為百姓服務辦公事，本來to̍h是依法照辦，ná tio̍h市長有tī-leh監督chiah boeh做--neh?親像khah早án-ne，「猫á無tī--leh，niáu鼠á to̍h ē khiau腳」。Án-ne，nā tn̄g tio̍h做主管--ê一日走pha-pha，in ê辦公廳m̄ tio̍h駱駝--ê駱駝，溜--ê溜--ê，買菜--ê去買菜，看股市場--ê去看股市。公務人員公開去bú ka-tī ê錢元，nā án-ne chit-ê社會註定腐敗，食虧艱苦註定是咱ê戇百姓。

台中市政府有chit款民主素養，照步來ê員工kap市長大姊，小弟tī-chia尊敬恁，kā恁敬禮！

 
### 【註解】

|詞|解說|
|無tī--leh|『不在家』。|
|Niáu鼠á|Niau-chhú-á。|
|生相|Seⁿ-siùⁿ。|
|好日|好日子。|
|看日課|看風水地理ê良辰吉日|
|仙--ê|對師父ê尊稱。|
|屈指妙算|Khut-cháiⁿ biāu-soàn，展神通，普通人ná ē瞭解siùⁿ siáⁿ？是幾歲？Tó一年生？|
|撇步|Phiat-pō͘，好步數。|
|Phì-siùⁿ|諷刺比喻。|
|Àu仙--ê|飯桶師傅。|
|木蝨|臭蟲。|
|Ka蚤|Ka-cháu，『跳蚤』。|
|Pa̍t-á|『番石榴』。|
|紅柿|Âng-khī。|
|走chông|奔波phah-piàⁿ。|
|Tòa-tī人厝內|『住在人家內』。|
|見pái|每chi̍t-pái。|
|走kah phùn-kheng--去|形容走kah無看影。|
|一日走pha-pha|『不務正業，到處遊走』。|
|駱駝--ê駱駝|『開小差的開小差』。|
