---
chapter: 鹹酸甜第3冊
title: 074. 一世人，親像做人客
author: Siau Lah-jih
date: 2021-05-14
category: chheh
show_chapter: 1
layout: post
toc: true
---

## 〈074〉
# 一世人，親像做人客
> **Chi̍t-sì-lâng, chhin-chhiūⁿ chò lâng-kheh**
 
抄一段挨大管絃唸唱ê勸世歌hō͘ ta̍k-ê聽：

草索長長…草索草索長長…牽kah甘藷園…

講到當今ê世界，鳥為食亡人為財，想真人生to海海，死從何去生何來。

咱來出世無半項，轉--去雙手又空空，tòa chit世間ná眠夢，死了江山niū別人。

有ê出世有家伙，兄弟無量起問題，想真做人ná人客，轉--去財產別人ê。

做人m̄-thang gâu péng-pìⁿ，tòa chit世間無幾年，人nā boeh死目一下nih，萬事免kap人相爭。

天下ê人數萬千，領憑出世在世間，iā有出世m̄免趁，iā有度日chiok艱難。

當今世事講bē盡，富貴由命不由人，他人勸我我勸恁，命運無kāng tio̍h ài認。

平平雙腳kap雙手，富貴兩字oh得求，艱苦ê人長歲壽，前世做來chit世收。

好bái無teh thang比phēng，自恨閻王無公平，艱苦富貴三不等，有ê tio̍h tòa媽祖宮。

註生娘娘註好好，算命改運kám有靠，未曾註生先註死，由在天地去發落。


Sòa落去換來聽Siau Lah-jih ê「該做to̍h做，無煩無惱」歌：

當今社會ê病疼，為錢為權為名聲，好khang--ê ta̍k-ê相爭piàⁿ，piàⁿ kah你死我無命。

出世做人不得已，名色財利ko-ko纏，nā看bē開真費氣，生死輪迴koh再ī。

有人出世好額人，mā有hit-lō pháiⁿ命kiáⁿ，pháiⁿ命kiáⁿ是khiap勢命，搶劫放銃有錢人驚。

財產hiah chē創siáⁿ貨，khǹg tiàm厝內驚放火，chah tī身軀ē hông ge，放hō͘序細起冤家。

財產本是身外物，權勢nā失起he-ku，boeh死進前後悔遲，boeh知mā mài已經輸。

「一世人像做人客」，án-ni思想ē後悔，茫茫渺渺oh得會，kám bē怨嘆加giâ-kê。

人生可比旅行時，有人旅行kan-nā為tio̍h目的地，bē-hiáu欣賞過程tī當下，tn̄g tio̍h pháiⁿ sńg to̍h怨慼。

一人tio̍h ài過一世，出門入門lóng歡喜，天清落雨無傷悲，lóng是自然ê真理。

人生是苦m̄是樂，生而為人相照顧，慈悲喜捨tio̍h ài佈，基督阿拉kap佛陀。

「一世人像做人客」，看你án-chóaⁿ過，

你nā想海海，to̍h ē-sái-chit亂使來，死了phah落地獄喝悲哀，是ka-tī做得來。

「一世人像做人客」，一目nih-á to̍h過了tāi，趕緊行善chiah應該，

人生是不定數，死亡不可免，看ē開，了脫生死回歸自然。

 
### 【註解】

|詞|解說|
|海海|Má-má-hu-hu過日。|
|Niū|讓。|
|無量|無肚量。|
|Péng-pìⁿ|『鑽營』。|
|領憑|領tio̍h憑據chiah來出世。|
|比phēng|『比較』。|
|三不等|『不能一概而論』。|
|發落|安排。|
|Koh再ī|『再玩一次』。|
|Khiap勢命|Khiap sìⁿ miā。|
|Hiah chē|『那麼多』。|
|Chah tī身軀|『帶在身邊』。|
|Ē hông ge|『會引起他人揶揄』，gê目。|
|起he-ku|輸未起。|
|Boeh知mā mài|『悔不當初』。|
|Án-ni思想|『這樣想』，如此觀念。|
|加giâ-kê|自chhōe麻煩。|
|Pháiⁿ sńg|『不好玩』。|
|佈|佈施。|
