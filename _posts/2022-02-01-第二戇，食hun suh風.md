---

title: 151. 第二戇，食hun suh風
author: Siau Lah-jih
date: 2022-02-01
category: chheh
show_chapter: 0
layout: post
toc: true
---
  
## 〈151〉
# 第二戇，食hun suh風
>**Tē jī gōng, chia̍h-hun suh hong**
 
講tio̍h食hun我火to̍h to̍h，che是一句笑話，食hun無火boeh thài ē-sái--chit；食hun siáⁿ-mih人siāng chheh，當然是in bó͘，一支嘴臭mi-mo͘，mài講Kiss，kan-nā phīⁿ tio̍h味to̍h擋bē-tiâu，所以講tio̍h食hun，做牽手--ê當然一腹火。

Chit-mái講tio̍h食hun，已經m̄是in厝內ê人chheh niā-niā，連坐tiàm伊邊--a ê人lóng無歡迎，因為二手hun kāng款ē損害身體，特別tī公共場所，食hun是人人討厭，人人喝「卡」，「第二戇，食hun suh風」，應該升為第一戇chiah tio̍h。

食hun ê pháiⁿ處一大堆，ta̍k-ê lóng了解，m̄免koh畫山畫水，Siau Lah-jih boeh來講ké-hun（改hun）ê經過hō͘恁聽，想起少年時，bē-hiáu想，食hun二十年，改hun幾十kái，jú改jú食jú大，變hun蛇，像hun鬼。有一工，突然想通，決心m̄-koh食hun suh風，一改斷了離，到taⁿ十thóng年，任你án-chóaⁿ kā我siâⁿ，如何kā我相激，食hun ê心已經死。

食hun實在pháiⁿ習慣，飯後suh一支hun，爽快親像仙，人我hun無su̍t，bē giàn bē欣羨，ká-ná 1-ê佛，你講tó chi̍t位khah高級，siáⁿ-mih人ê生活khah bē鬱卒。

朋友！Boeh改hun無？E-Mail來，隨時教你方法。

### 【註解】

|詞|解說|
|食hun suh風|『抽煙吸空氣』。|
|講tio̍h食hun我火to̍h to̍h|雙關語，『抽煙要點火』hām『說到抽煙就讓人火氣大』。|
|Siāng chheh|Siāng討厭。|
|Phīⁿ tio̍h味to̍h擋bē-tiâu|『聞到味就受不了』。|
|喝「卡」|喝停。|
|Ké-hun|改hun，『戒煙』。|
|幾十kái|『幾十遍』。|
|Hun蛇，hun鬼|有hun to̍h食，無hun ē giàn ê『大煙銃』。|
|Siâⁿ|引誘。|
|相激|『激將法』。|
|Ká-ná|親像。|

