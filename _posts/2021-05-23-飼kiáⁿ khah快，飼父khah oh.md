---
chapter: 鹹酸甜第3冊
title: 083. 飼kiáⁿ khah快，飼父khah oh
author: Siau Lah-jih
date: 2021-05-23
category: chheh
show_chapter: 1
layout: post
toc: true
---

## 〈083〉
# 飼kiáⁿ khah快，飼父khah oh
> **Chhī kiáⁿ khah khoài, chhī pē khah oh**
 
Hit日轉去崁頂，聽講金吉á兄、阿堂嫂--à，kap力--à in bó͘阿珠，lóng去tòa-tī養老院，不止á使人感慨。Nā金吉á兄有khah莫怪，in hit-ê孤後生pháiⁿ鐵á，在來to̍h浪浪溜溜，ē kā送去養老院已經算ka-chài，nā無，tòa tiàm厝內，是boeh ǹg siáⁿ人kā伊奉待？Kan-nā餓to̍h餓--死。

Ah nā講阿堂嫂--à kap阿珠--a，ka送去hō͘人款待，實在chiâⁿ無應該，in ê ang婿雖然無tī--leh，後生新婦、cha-bó͘-kiáⁿ kiáⁿ婿kui大堆，論生活ta̍k-ê lóng bē-bái，食穿liōng-khùi，出門轎車tī leh駛，boeh來款待chit ê無方便ê阿娘，kám講無才調？Chhiàⁿ chi̍t-ê人工sū-hāu，做人kiáⁿ-jî新婦--ê，有閒to̍h kap伊開講phò-tāu，叫孫來sai-nai，ka-tī事業mā顧ē tio̍h，當然有sió-khóa khah無閒，sió-khóa無閒mā是應該，kám m̄是？可惜，m̄ niā--lah！

Chhiàⁿ人工to̍h開錢，sū-hāu to̍h時間，老人老番癲koh ē ko-ko纏，不如kā送去老人院，無khoàiⁿ to̍h好，錢了人無tāi。Ná ē án-ne？「飼kiáⁿ khah快，飼父khah oh」。Chit句話m̄知bat聽過？「飼kiáⁿ無論飯，飼爸母to̍h算頓」。Mā是kāng一樣，講做一位老人ê無價值，現代老人ê悲哀to̍h是án-ne。你、我、伊，ta̍k-ê lóng ē老，ta̍k-ê lóng有份，食老kám chiaⁿ實 tio̍h án-ne老liân-hôe，一定to̍h hông趕出家，恁chia不孝ê sī細--à，chit ê家曾經是恁爸（母）ê，你án-ne做，kám bē siuⁿ過份，雖然阮心內怨慼，mā是無ta-ôa，m̄敢加講話。

常在án-ne想，爸母疼kiáⁿ是天性，kiáⁿ孝爸母是靠文化教養來維持，所以傳統思想教咱to̍h孝順，講hit-lō百善孝為先，ta̍k-ê lia̍h有孝sī大是真理，行孝道khah有款式，chit-mái ê人重現實，siáⁿ-mih人倫義理，我ê生活要緊，我ê後生cha-bó͘-kiáⁿ to̍h教示，補數學，補英語，也boeh烘肉，也boeh學PC，無所不至，án-ne chiah ē得kap人比，thài ē有hit-lō美國時間，sū-hāu你──阿爸kap阿母，你tio̍h原諒chiah是，lóng是為tio̍h你ê金孫玉孫，kám m̄是。

Che kám是天理？老人問題，請政府、國會議員兄弟，ta̍k-ê tio̍h注意。

 
### 【註解】

|詞|解說|
|飼|Chhī，養育ê意思。|
|Oh|難。|
|孤後生|Ko͘-hāu-seⁿ，獨子。|
|Pháiⁿ鐵á|鐵--à ê外號。|
|無tī--leh|『不在家或死了』。|
|Liōng-khùi|『綽綽有餘，不欠缺』。|
|Sai-nai|『撒嬌』。|
|M̄ niā--lah|『不做而已』。|
|Liân-hôe|可憐。|
|Khah有款式|Khah有照步來。|
|無所不至|Bô-só͘-put-chì，siáⁿ-mih lóng boeh（學）。|
