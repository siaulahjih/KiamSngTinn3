---
chapter: 鹹酸甜第3冊
title: 027. Ē替你táⁿ-cha̍h，bē替你出力
author: Siau Lah-jih
date: 2021-03-27
category: chheh
show_chapter: 1
layout: post
toc: true
---

## 〈027〉
# Ē替你táⁿ-cha̍h，bē替你出力
> **Ē thè lí táⁿ-cha̍h, bē thè lí chhut-la̍t**
 
看過一本冊，chi̍t-ê老和尚án-ne講：Ka-tī食飯ka-tī飽。意思真簡單，無深、無奇巧，卻是真有道理，驚是驚做人看無，m̄知影boeh án-chóaⁿ講，chiah ē瞭解其中ê大道理。

人lóng是hō͘自我意識cha̍h--去，簡單ê道理看bē出理氣，siāng ài看he花kô-kô--ê深深深ê道理，siáⁿ-mih『菩提本無樹，明鏡亦非台，本來無一物，何處惹塵埃』，六祖ê一句話，m̄知影hō͘ lōa chē人tī有、無中間費氣lōa chē精神，參了koh再參，研究了koh再研究，iáu是m̄-bat「ka-tī食飯ka-tī飽」ê道理。

人ê一生boeh án-chóaⁿ行，細漢時有爸母kā你chhiâⁿ，先--ê kā你教道理，kā你chhiâu ho͘正，總講一句to̍h是望boeh牽成你做好kiáⁿ。大漢了後，ka-tī有思想，boeh好boeh pháiⁿ，外人實在真oh得kā你牽leh行，to̍h是你ê爸母，mā是kan-nā ē-tàng開破hō͘你聽，叫你做人一定tio̍h行ho͘正，m̄-thang做pháiⁿ kiáⁿ。

講chiah leh講，nā是行tio̍h pháiⁿ路做pháiⁿ kiáⁿ，sian講你mā聽bē入耳，to̍h是講你已經覺悟，boeh改頭換面，做爸母--ê、做兄弟--ê、親朋好友boeh kā你tàu-saⁿ-kāng，hō͘你重新做人，chit-ê時陣，siāng重要--ê，to̍h是你ka-tī ê決心，因為chia ê人kan-nā「ē替你táⁿ-tia̍p，bē替你出力」，金錢幫贊--你！言語鼓勵你！撥工tàu腳手--幾-日，koh來tio̍h ài靠你ka-tī--lò͘，你講是也m̄是？

「Ē替你táⁿ-cha̍h，bē替你出力」，其實siāng簡單ê解說，to̍h是hit-ê老和尚hit句話，「ka-tī食飯ka-tī飽。」飯khah chē，菜khah好，你nā m̄食，mā是剃頭店公休日，無你法！Kám m̄是？

 
### 【註解】

|詞|解說|
|Táⁿ-cha̍h|替你『打點，協助，幫助』。|
|和尚|Hôe-siūⁿ。|
|Cha̍h--去|『遮住』。|
|理氣|Lí-khì，道理。|
|費氣|Hùi-khì，麻煩。|
|參|Chham。|
|M̄-bat|無經驗，不懂，『不曾』。|
|先--ê|Sian–ê，對師父、老師、師傅ê稱呼。|
|Chhiâu ho͘正|矯正。|
|Oh得kā你牽leh行|『很難引導你』。|
|開破|Khai-phòa，khui-phòa，解說清楚。|
|Sian講|『任你如何說』。|
|Chia ê人|『這些人』。|
|撥工tàu腳手--幾-日|『撥個空幫忙幾天』。|
|無你法|無理髮，『拿你沒辦法』。|
|無理髮|Khah早剃頭店khăn-páng寫「理髮店／理髮廳」，每kò月chhe 10、25公休。Goán講「剃頭店公休日——無理髮」，to̍h是「無你ê法度」。|

