---
chapter: 鹹酸甜第3冊
title: 097. 寧可信其有，m̄-thang信其無
author: Siau Lah-jih
date: 2021-06-07
category: chheh
show_chapter: 1
layout: post
toc: true
---

## 〈097〉
# 寧可信其有，m̄-thang信其無
> **Lêng khó sìn kî iú, m̄-thang sìn kî bû**
 
暗時看TV，看胡瓜、高怡平主持ê「非常男女」節目，男女相親kah意boeh過定，講tio̍h合八字，實在hō͘人感覺人ê迷信ná ē chiah-nī不可思議，sian想都hō͘你想bē到ê愚痴。

婚姻ê tāi-chì，tio̍h兩人意愛，兩家sī大人看ē chiūⁿ目siāng要緊，當然門風相對，學問相當，mā是促成美滿婚姻ê要點，算命、合八字，he是古早人對命運認識無夠，ko͘-put-jī-chiang「寧可信其有，m̄-thang信其無」ê無奈，chit-mái是siáⁿ-mih時代？火箭飛chiūⁿ天，太空梭ē-tàng se̍h地球，太空、地球來來去去。To̍h是探討人類ê科學、心理學，mā進步kah講--起-來hō͘人ē接受ē了解ê水準，因何心理學ê分析人m̄聽，偏偏boeh聽hit-lō相命嘴，星相家ê胡lùi-lùi？

人ê落土時kám有影hiah-nī重要？Kāng年kāng月kāng日kāng時生ê人，何止你、我、伊，kám chiaⁿ實有影chia ê人命運lóng一致？無可能，人ê命運好bái有牽礙--ê，m̄是kan-nā tī八字而已，遺傳ê因素，後天ê教育，lóng是影響chi̍t-ê人ê前途。既然恁cha-bó͘-kiáⁿ都kah意，恁兩老--ê mā看了歡喜，ná tio̍h koh相信八字有合無合，有夠三八，有夠八卦。

既然無相信八字影響命運，阿姆--à！O͘-bá-sáng！請問你ná tio̍h koh去chhōe相命仙--ê問疑問neh？

問chi̍t-ê放心niâ！「寧可信其有，m̄-thang信其無」，你kám m̄-bat聽人講過？

A̍h nā kā恁否認講m̄好，你boeh án-chóaⁿ？

人in少年--ê nā好to̍h無問題，照少年人ê決定to̍h好勢--lah！

實在有夠矛盾，其實是失去信心，台灣人欠缺主宰，to̍h是因為án-ne ê迷信，講伊迷信伊koh m̄信，講伊m̄信又koh boeh問，講是boeh問chi̍t-ê心安niā-niā，欺騙自己，欺騙ka-tī，bē-tàng怪相命仙，bē-tàng怪落土時，應該tio̍h怪ka-tī三八無藥醫，îⁿ-tîⁿ koh欠主意。莫怪hō͘人kōaⁿ leh se̍h，boeh a̍h m̄，lóng是ka-tī ko-ko纏。

Chit款心理，kap咱台灣國人ê îⁿ-tîⁿ kāng一樣，hông thóng，阮無ài，統一別人無才調，喝台灣獨立講bē-sái？中華民國在台灣，這是siáⁿ-mih名？Îⁿ-tîⁿ ê話阮無ài聽，既然李總統chhiàng聲咱是新台灣（人），kám免khăng-páng另外換chi̍t-ê名，進入聯合國，全世界ê人m̄-chiah知影你是siáng。到時in中國á nā koh講咱是in ê省份，a̍h是用hit-lō飛彈kā咱háⁿ，咱to̍h免koh「寧可信其有，m̄-thang信其無」來驚kah gī-gī-chùn。

人ê命運mài靠運氣，人ê婚姻m̄-thang相信八字，台灣新國家無boeh hō͘外人統治，台灣國ài有ka-tī ê名，台灣人民ài有獨立ê志氣。

 
### 【註解】

|詞|解說|
|胡瓜|Ô͘-koe。|
|高怡平|Ko Î-pêng。|
|過tiāⁿ|訂婚。|
|看ē chiūⁿ目|『看得上眼』。|
|太空梭|Thài-khong-so。|
|落土時|出生時辰。|
|Îⁿ-tîⁿ|有理分bē清，boeh kap m̄躊躇（tiû-tû）pháiⁿ決定，tī圓圈內ko-ko纏。|
|Kōaⁿ leh se̍h|『騙得團團轉』。|
|Boeh a̍h m̄|『要或不要』。|
|Hông thóng|Hō͘人統一，hō͘人thóng去食。|
|Chhiàng聲|『揚言』。|
|Siáng|Siáⁿ人，『誰』。|
|Háⁿ|恐嚇。|
