---
chapter: 鹹酸甜第3冊
title: 021. 親phah親過，親無仇
author: Siau Lah-jih
date: 2021-03-21
category: chheh
show_chapter: 1
layout: post
toc: true
---

## 〈021〉
# 親phah親過，親無仇
> **Chhin phah chhin kòe, chhin bô siû**
 
親是親人，至親，有血緣--ê，kāng爸kāng母，a̍h是kāng爸各母，kāng母各爸lóng是親，當然siāng親--ê是爸á-kiáⁿ、母á-kiáⁿ ê關係，koh來是親兄弟、親姊妹，同胞兄弟姊妹；iáu有一款比che koh khah親--ê，to̍h是異卵雙胞胎，a̍h是同卵雙胞胎，to̍h是講共卵--ê雙生á-kiáⁿ，kap異卵--ê雙生á-kiáⁿ，有親--無？Kài成照鏡看tio̍h--ê kāng款，有當時á連in親生爸母都分bē清楚。

既然是至親，to̍h ná ka-tī，應該bē冤家tak-khê chiah tio̍h，m̄-kú he是講道理ê話題，事實上並m̄是hiah-nī單純，嘴kap舌siāng親，都ē咬--tio̍h，親兄弟ná有he bē冤家？人講姊妹á狗，兄弟比拳頭，有時意見bē合，冤冤tak tak--leh，àu面tu̍h-khùi，拳頭母cheng-cheng tûi-tûi--leh，lóng mā ē來發生，其實che是gín-á學做人ê本領，兄弟bē ha̍h，姊妹相tak，明理ê爸母實在m̄免siuⁿ煩惱，siuⁿ過干涉，nā mài過分，tak來tak去，尾á iáu m̄是親兄親弟，阿姊！阿姊！小妹！小妹！叫bē離，ná ē án-ne生？道理chiâⁿ簡單，「親phah親過，親無仇」，人講phah虎lia̍h賊，iáu是親兄弟，kāng血緣kāng模印--ê，kám有人因為一支腳一支手siuⁿ pháiⁿ看相，soah來ka剁掉tàn hìⁿ-sak ê道理？Kāng款「親phah親過，親無仇」，兄弟姊妹冤家lóng是ē，但是bē因為冤家勞債soah來結冤仇。

當然世事oh講，親兄弟親姊妺，冤家kah無來往，見官司、giâ刀á相tu̍h mā是有，總是he是異類，m̄-thang ka看做正常ê理由。

朋友！Tng恁tau ê序細leh冤家，冤kah bē收soah ê時陣，用chit句俗語來苦勸一定有路用，「親phah親過，親無仇」，冤冤--過，to̍h soah soah去，chiah是好子弟。

 
### 【註解】

|詞|解說|
|異卵|Ī-loán。|
|Kài成|Kài sêng，『非常像』。|
|都ná ka-tī|『都像自己一樣』。|
|Tak-khê|『碰撞妨礙』。|
|冤冤tak tak--leh|『打打鬧鬧過去了』。|
|Cheng-cheng tûi-tûi|『打打鬧鬧』。|
|Àu面tu̍h-khùi|Àu-bīn tu̍h-khùi，『臭臉賭氣』。|
|剁掉tàn hìⁿ-sak|『砍掉丟棄』。|
|Oh講|『難說』。|
|Giâ刀á相tu̍h|『拿刀子互殺』。|
|異類|無kāng類。|
