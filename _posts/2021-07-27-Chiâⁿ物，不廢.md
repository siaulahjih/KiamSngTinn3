---
chapter: 鹹酸甜第3冊
title: 147. Chiâⁿ物，不廢
author: Siau Lah-jih
date: 2021-07-27
category: chheh
show_chapter: 1
layout: post
toc: true
---

## 〈147〉
# Chiâⁿ物，不廢
> **Chiâⁿ mi̍h, put hùi**
 
菜，來--lò͘！

Taⁿ kui桌頂，是boeh án-chóaⁿ hē？

Ah這！Chit盤米糕ho͘ phâng--起-去！

He也thang，chit-ê米糕bun了有夠khiū，氣味koh讚，ka留--落-來等--一-下thang khe̍h轉去食點心，m̄-thang ho͘收--轉-去！

（曾主任khe̍h塑膠袋á貯米糕，然後khe̍h tiàm我面前。）

無--nò͘！M̄是我boeh ti̍h--lah！Án-ne kám好？

「Chiâⁿ物，不廢」。有趣味to̍h khe̍h-khe̍h--轉-去，sè-jī siáⁿ？無，hō͘伊收--轉-去，mā是倒hìⁿ-sak，免pháiⁿ勢，其他ê hong雞、khòng肉、紅燒石斑魚，siáⁿ人boeh ti̍h？Lóng ka包包--起-來，提提--轉-去，chiah好ê料理tàn-tàn--tiāu實在討債。

「Chiâⁿ物，不廢」。愛惜物件有需要教育，看chit-mái ê少年人，食穿有夠富足，有夠享受soah m̄知影惜福，常看in大包大包買，食bē了，mā一包一包tàn掉，lóng bē感覺可惜。這nā是tī三、四十年前--ò͘，m̄知boeh hō͘ sī大人án-chóaⁿ唸，án-chóaⁿ教示，chiah-nī討債，是ē hō͘神明責備--ō͘！

過去hông請，想boeh提淡薄á料理做等路，lóng感覺pháiⁿ勢pháiⁿ勢，chit-mái時勢無kāng，今á日hō͘王老師請食喜酒，筵席soah，ta̍k-ê大包細包kōaⁿ，lóng chiâⁿ自然，大概是ta̍k-ê已經了解「chiâⁿ物，不廢」。Tàn掉實在無chhái ê觀念。

 
### 【註解】

|詞|解說|
|Hē|Khǹg，『放置』。|
|He也thang|『這怎麼可以』。|
|Bun|『悶煮』。|
|Khiū|M̄是Q，『軟軟有彈性』。|
|Khe̍h|The̍h，提。|
|無--nò͘|『不是啦』。|
|Boeh ti̍ⁿh|Boeh ti̍h，『要』。|
|Khòng肉|Khòng-bah。|
|Tàn-tàn--tiāu|『丟掉』。|
|討債|Thó-chè，浪費，m̄是『討債』。|
