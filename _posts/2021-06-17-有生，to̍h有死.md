---
chapter: 鹹酸甜第3冊
title: 107. 有生，to̍h有死
author: Siau Lah-jih
date: 2021-06-17
category: chheh
show_chapter: 1
layout: post
toc: true
---

## 〈107〉
# 有生，to̍h有死
> **Ū seⁿ, to̍h ū sí**
 
舊厝邊o͘-bá-sáng盧老太太，有一工來chhōe我開講，講in兩老--ê最近過得chiâⁿ快樂，做tāi-chì lóng chiâⁿ歡喜心，bē像khah早án-ne，tong-tong怨嘆食老無效，也bē-hiáu kā人tàu做khang-khòe，koh tio̍h hō͘人麻煩che，麻煩he，實在有夠ak-chak，食老有影等死好niâ！

O͘-bá-sáng，ná thang án-ne講--leh，食老hō͘ sī細奉待mā是應該--ê，koh講恁後生新婦chiah有孝，你koh leh怨嘆siáⁿ，lín較早phah-piàⁿ過--ah，chit-mái享受一下á清閒，m̄免hiah-nī業想hiah chē--lah！

M̄是怨嘆sī細不孝，是食老無gī-niū leh鬱卒，m̄-kú chit-mái bē--ā neh！

Tio̍h--ā！看你歡頭喜面to̍h知--a，是án-chóaⁿ ē hō͘ o͘-bá-sáng chiah-nī快樂？

人阮舊年去參加chi̍t-ê會，人師父教阮真chē道理，講「有生，to̍h有死」，m̄是人生ê無奈，是大自然ê真理，生、老、病、死無人ē避免，你nā時常kā唸咒語，到尾boeh轉--去ê時，to̍h ē-tàng歡歡喜喜，無怨嘆無後悔，koh ē kui身軀軟軟真好死，你kám知！

「有生，to̍h有死」，這是真理，m̄-kú人siāng無ài提起，因為ta̍k-ê驚死，o͘-bá-sáng你án-ne看ē開，實在無簡單，莫怪你ē chiah活動，時常笑微微。

朋友！活tī世間ài有ǹg望，mā ài有信仰，信上帝，信基督，a̍h是信媽祖、帝爺、佛祖、觀音媽，只要mài迷信lóng可以，只要有信心，發心boeh做好，做好人做好事，有目標ê人生，過了chiah有意義。

 
### 【註解】

|詞|解說|
|Tong-tong|常常。|
|Ak-chak|『鬱悶』。|
|業|佛理講，人ê一切行為、講話、思想lóng是業，有善業kap惡業。台灣人大部分ê看法，享受清閒是福，tio̍h做khang-khòe to̍h是業，業命to̍h是勞碌命。|
|無gī-niū|無tāi-chì做，閒仙仙。|
|轉--去|去世。|
