---
chapter: 鹹酸甜第3冊
title: 111. 四支釘釘--落-去
author: Siau Lah-jih
date: 2021-06-21
category: chheh
show_chapter: 1
layout: post
toc: true
---

## 〈111〉
# 四支釘釘--落-去
> **Sì ki teng tèng--lo̍h-khì**
 
講起蔭á叔，圳--à in老爸，實在好命，養育五男二女，個個都有孝，個個都真gâu、真出脫，大漢後生圳--à tī中央政府teh食頭路，第二--ê tī省政府做科長，第三--ê 做生理thàn kah lah-lah叫，第四--ê kap ban-á-kiáⁿ lóng tī學校教冊；兩ê cha-bó͘-kiáⁿ嫁了mā lóng bē-bái，kiáⁿ婿kài-sêng ka-tī親生--ê，有孝koh體貼，福壽兩全，真有福報to̍h是蔭á叔。

「四支釘釘--落-去」hit一工，花kho͘聯軸滿滿是，來拈香公祭ê人士，大部分是穿西裝--ê，hit款ê人面，hit款ê排場，siáⁿ人bē o-ló，siáⁿ人bē欣羨，好ka-chài圳--à in兄弟有chām-chat，hia ê a-sá-phú-luh ê齣頭陣頭事先to̍h辭了了，nā無，to̍h有影hō͘庄腳人看了真chhia-iāⁿ，bat禮ê人看了pháiⁿ名聲--lò͘，莊嚴肅穆無超過正道，ē得o-ló。

表面上是án-ne風聲，蔭á叔死了福壽兩全、真有福報，in kiáⁿ孫kā伊ê喪事辦kah tú好tú好，m̄-kú厝邊隔壁評語是án-ne講：蔭叔--à有影好命，後生、新婦、cha-bó͘-kiáⁿ、kiáⁿ婿lóng真有孝，過身了後，喪事ka辦kah chiah鬧熱，伊應該死了真tio̍h時，死了笑笑mā是應該。Nā是蔭嬸--à to̍h無伊ê福氣，拖磨一世人，su-tong-sî，ang婿蔭叔--à tng leh bòng時，gín-á chi̍t-ê chi̍t-ê lóng chiah三、四歲，五、六歲，siāng大--ê阿圳mā chiah十thóng歲，六、七ê gín-á ê重擔lóng靠伊一身，好ka-chài蔭叔--à bòng了有回頭，chiah有法度chhiâⁿ chia-ê kiáⁿ親像--人，蔭嬸--à實在無福氣，人伊蔭叔--à ê福運khah大天，m̄-chiah有今á日ê chhia-iāⁿ hia-pai。

福報！福報！福報是siáⁿ-mih？今日生今日報，現食有食福，boeh穿súi-tang-tang，boeh tòa有西洋樓，出門Benz、BMW，富貴財子壽，ta̍k項ē ta̍k項有，但是平凡ê人--à，有一工，「四支釘釘--落-去」，『蓋棺論定』了後，chhun--ê是siáⁿ-mih？Mài講了脫人生，kan-nā講人死留名，hit時你留--落-來hō͘人懷念--ê是siáⁿ-mih？

 
### 【註解】

|詞|解說|
|四支釘釘--落-去|封釘，『蓋棺論定』。|
|出脫|『出類拔粹』。|
|Kài sêng|『非常像』。|
|聯軸|Liân-te̍k。|
|A-sá-phú-luh|『亂七八糟』。|
|Bòng|『游手好閒，無所事事』。|
|親像--人|可以kap人比phēng。|
|Chhun--ê|『剩下的』。|
