---
chapter: 鹹酸甜第3冊
title: 113. 當頭白日，搶關帝廟
author: Siau Lah-jih
date: 2021-06-23
category: chheh
show_chapter: 1
layout: post
toc: true
---

## 〈113〉
# 當頭白日，搶關帝廟
> **Tng-thâu pe̍h-ji̍t, chhiúⁿ Koan-tè-biō**
 
關帝廟m̄是帝爺廟，關聖帝君m̄是帝爺公，帝爺廟服侍--ê是玄天上帝帝爺公，伊是北極星自然崇拜之神；關帝廟服侍--ê是關公，中國小說三國演義內底hit-ê有情有義ê關雲長，因為伊ê神勇義氣，m̄-chiah hō͘人尊敬ná神明，伊一生正氣忠義，最恨邪惡，被封為三界伏魔大帝，專門鎮邪除惡，pháiⁿ人siāng驚，chit-mái竟然有人日頭赤iāⁿ-iāⁿ ê日--時à，boeh搶關帝廟ê錢財，實在是kā天公借膽，自chhōe死路，目chiu peh無金，目chiu皮無漿ám--ê m̄-chiah ē án-ne非非sám做。

有人敢「當頭白日，搶關帝廟」，這是顯示siáⁿ款社會，siáⁿ款時機，台灣經濟ê崩敗，治安ê無奈，kan-nā怪戇百姓m̄討thàn kám tio̍h？你ka看，ná像茶kho͘-pho ê社會繁華，欠缺人文ê教化，生活chhia-hoa，只要我歡喜，ta̍k項我都敢，色情、烏道，suh安、poa̍h-kiáu，惡性ê循環，搶銀行、搶超商，小賊á無稀罕已經無人boeh做，chhoàn做lóng mā做he大條--ê，莫怪連神明ê財產，添油香錢，金牌、佛像，lóng總boeh-ti̍h，社會ê亂象，ài靠司法、警察，司法、警察bē靠--得，to̍h靠ka-tī ê運氣，pháiⁿ運tú--tio̍h，boeh如何，只好笑笑，nā無，氣死驗無傷，boeh如何如何，到尾á kāng款是án-chóaⁿ？Chóaⁿ樣？

 
### 【註解】

|詞|解說|
|玄天上帝|Hiân-thian Siōng-tè。|
|關雲長|Koan Hûn-tióng。|
|伏魔|Ho̍k-mô͘。|
|日--時|『白天』。|
|漿ám|衫褲漿ám chiah ē chhiⁿ-chhioh顯示人ê精神。|
|目chiu皮無漿ám|無精神，nā青盲--ê。|
|非非sám做|Hui-hui sám chò，『胡作非為』。|
|茶kho͘-pho|『肥皂泡沫』。|
|Boeh-ti̍h|Boeh愛。|
