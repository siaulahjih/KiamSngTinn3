---
chapter: 鹹酸甜第3冊
title: 139. 一日剃頭，三日ian-tâu
author: Siau Lah-jih
date: 2021-07-19
category: chheh
show_chapter: 1
layout: post
toc: true
---

## 〈139〉
# 一日剃頭，三日ian-tâu
> **Chi̍t ji̍t thì thâu, saⁿ ji̍t ian-tâu**
 
老師，緣投--ō͘！你去剃頭--hoⁿh！

Hiah敏感，cho̍h--日剃--ê，chit-mái chiah hō͘你看--tio̍h，有khah少年--hoⁿh！

「一日剃頭，三日ian-tâu」。Ian-tâu chē--lò͘。

人nā boeh有精神，有自信，hō͘人有好印象，to̍h ài chng-thāⁿ。整理面貌，除了注意穿插以外，面容ê整理mā chiok重要，特別chit粒頭殼，頭毛nā鉸ho͘齊整，lōa ho͘順，mài破sàm，自然看--起-來加真有精神，「一日剃頭，三日ian-tâu」。是siāng好ê證據。

三十外年前，當少年ê時陣，時行西洋頭，毛腳鉸ho͘短短，koh tio̍h抹pha-luh，頭毛抹金金，金光chhiāng-chhiāng滾，講有gōa phāⁿ to̍h有gōa phāⁿ，不過兩禮拜tio̍h-ài剃頭chi̍t-pái，有khah費氣麻煩。

後來社會風俗一直變，有ê剃頭店soah變質，siáⁿ-mih觀光理髮廳、純理髮、理容院…，秀面、裝潢一流，內面cha-bó͘-gín-á妝kah súi-tang-tang，內面四界iāⁿ-iāⁿ飛，m̄知影是leh剃頭a̍h是leh選美，hō͘人花sà-sà。有chi̍t-pái boeh去厝邊hit間理髮廳剃頭，siáⁿ知坐落椅á kui半晡，soah無半人來相借問，最後無你法問講恁頭家tó位去，叫伊來kā我剃頭！

老師，pháiⁿ勢--lah，阮頭家無tī-leh。

A̍h無恁tú chi̍t-ê cha-bó͘-gín-á kā我剃mā ē-sái--chit！

人阮bē-hiáu！？

奇--lò͘？剃頭店ê剃頭師傅bē-hiáu剃頭？

Ah！去hō͘我想tio̍h--à，原來是搭tio̍h賊船，tang-sî-á chit間mā leh做烏--ê。Ko͘-put-jī-saⁿ-chiang，轉去拜託牽手--ê tàu-saⁿ-kāng，簡單ùi毛腳khah長ê所在jiat-jiat--leh，雖然是頭chi̍t-pái落海，koh也bē失人ê禮--lio͘h，頭毛洗洗loa̍h-loa̍h--leh，mā有sêng剃過頭ê飄phiat，自án-ne二十年來無koh再剪短頭毛，ah時勢mā開始流行長頭毛，牽手soah變做我私人ê剃頭師傅。

Chit pái hông o-ló少年緣投，是因為鉸了有khah短ê關係，「一日剃頭，三日ian-tâu」。短頭毛有影hō͘人khah有精神，khah少年khùi to-tio̍h。

 
### 【註解】

|詞|解說|
|Ian-tâu|緣投（iân-tâu），陳明仁講m̄是緣投，緣是第五聲，陳明仁生做真ian，人nā ian，thiāu-á-chí to̍h大khian，ian是第一聲。|
|Cho̍h--日|『前天』，m̄是『昨日』。|
|To̍h ài chng-thāⁿ|『就要靠梳妝打扮』。|
|穿插|『衣著』，m̄是『穿插』。|
|Lōa ho͘順|『梳得平順』。|
|Mài破sàm|『別凌亂』。|
|時行|Sî-kiâⁿ，流行。|
|毛腳|『髮際』。|
|Pha-luh|『髮霜』。|
|抹金金|『抹得亮亮的』。|
|金光chhiāng-chhiāng滾|『金光閃閃』。|
|有lōa phāⁿ|『有多漂亮，有多酷』。|
|無你法|Bô-lí-hoat，無理髮，無你ê法度。|
|秀面|Siù-bīn，厝ê正面，chia是講店面ê意思。|
|無tī-leh|『不在』。|
|Tang-sî-á|原來，siáⁿ-mih時陣？|
|做烏--ê|地下--ê，違法--è，色情--ē。|
|Ko͘-put-jī-saⁿ-chiang|Ko͘-put-jī-chiang，ko͘-put-lī-chiong，有二（lī）to̍h有三，jī、lī，方音差ê趣味。|
|Jiat-jiat--leh|鉸鉸--leh，剪剪--leh。|
|有sêng|『有像』。|
|Hông|Hō͘-lâng ê合音。|
