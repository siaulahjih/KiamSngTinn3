---

title: 244. 十嘴九kha-chhng
author: Siau Lah-jih
date: 2022-05-14
category: chheh
show_chapter: 0
layout: post
toc: true
---
  
## 〈244〉
# 十嘴九kha-chhng
>**Chha̍p chhùi kàu kha-chhng**

Ná ē chit款tāi-chì來發生，一位博士班男生，兩ê研究所女同學，為tio̍h三角戀愛ê感情變質，失去理性，soah來發生不幸，學生thâi死學生，1-ê死亡，1-ê收押，1-ê退學。M̄是同情，m̄是責備in自作孽，只是感覺可惜，爸母ê寶貝á-kiáⁿ，國家社會ê精英，一時錯誤糊塗，自án-ne誤了一生。

為siáⁿ-mih？為siáⁿ-mih？Kám講in無夠sek頭，ná ē處理感情chiah bē-hiáu，讀到研究所，歲頭應該mā lóng二十gŏa外，實在ham-bān，tāi-chì演變kah chiah悽慘，原因tī-tah？有人講IQ好，無一定EQ gâu，知識koân mā無一定khah gâu處理感情事；mā有人講，現代青年欠缺對人ê基本尊重kah包容ê涵養；有人指責cha-po͘--ê siuⁿ-hoe，cha-bó͘--ê siuⁿ chhìn-chhái；有人怨嘆chit-mái ê讀冊gín-á，將道德phāiⁿ tī尻脊骿，loān-sú來。Ta̍k-ê你一句我一句，講kah m̄知tó一位ê道理khah合軀。

社會發生chit款大悲哀，好tio̍h電台，m̄免『獨家』，kan-taⁿ掛1-ê清大研究性命案，to̍h鬧熱滾滾講kah嘴nōa全pho，nā是專家講--ê有khah理性khah對tâng，ùi社會、ùi教育，ùi感情、ùi心理，分析hō͘ ta̍k-ê做參考，引起家長、學校、社會ê重視，害to̍h害tī Call in ê節目，hèng講話ê人一直kho͘，ài thi̍h-siông ê人phôe-thài講，真正是「十嘴九kha-chhng」，你kám知影伊siáⁿ身份，有ê無水準，講十句，有九句leh放屁，有夠無衛生，了人ê精神，親像chit款社會悲劇，請專家批評說明to̍h ē-sái--chit，拜託媒體，mài為tio̍h生理，做chit種無聊ê Call in節目。

### 【註解】

|詞|解說|
|Kha-chhng|尻川，『屁股』。|
|Thâi|殺。|
|收押|Siu-ah。|
|In自作孽|『他們自作孽』。|
|Sek頭|Sek-thâu，『成熟』。|
|Chiah bē-hiáu|『這麼不懂事』。|
|歲頭|歲數。|
|二十gŏa外|Jī-cha̍p gŏa-á-gōa，『二十多多』。|
|Ham-bān|Han-bān。|
|Tī-tah|『在哪裡』。|
|Gâu|能力強。|
|Koân|高。|
|欠缺|Khiàm-khoeh，『缺乏』。|
|Siuⁿ-hoe|『太花心』。|
|Siuⁿ chhìn-chhái|『太隨便』。|
|Phāiⁿ tī尻脊骿|『背在背後，不重視』。|
|Loān-sú來|烏白來。|
|道理khah合軀|Tō-lí khah ha̍h-su，『較合道理』。|
|好tio̍h電台|電台得利。|
|Kan-taⁿ|kan-na，只是。|
|嘴nōa全pho|『口沫橫飛』。|
|Ùi|從。|
|害to̍h害tī|『糟糕就糟糕在…』。|
|Hèng講話|非常ài講話。|
|Kho͘|Call，呼，『呼叫』。|
|Thi̍h-siông|Ài講話。|
|Phôe-thài講|『皮皮的一直講，拚命講』。|
|放屁|Pàng-phùi，講了無路用。|
|了|浪費。|
|To̍h ē-sái--chit|『就可以』。|
|媒體|Mûi-thé。|
|生理|Seng-lí，『生意』。|
