---
chapter: 鹹酸甜第3冊
title: 046. 月過十五光明少，人過中年萬事休
author: Siau Lah-jih
date: 2021-04-16
category: chheh
show_chapter: 1
layout: post
toc: true
---

## 〈046〉
# 月過十五光明少，人過中年萬事休
> **Goe̍h kòe cha̍p-gō͘ kng-bêng chió, lâng kòe tiong-liân bān-sū hiu**
 
國小四年級上學期，自然科學第一單元是「觀察月亮」，che是chi̍t-ê長期性ê教學活動，課內根據課本先說明觀看月娘ê方法，siáⁿ-mih時陣看？月ê形狀生做siáⁿ款？有幾ê拳頭母koân？Án-chóaⁿ紀錄？

觀察月娘tī天頂運行，是無簡單ê一項工課，月亮、日頭、地球ê三kap關係，加上時間ê變化，已經是四度空間問題，小小年紀ná有thang bat hiah chē，ko͘-put-chiong為tio̍h boeh hō͘學生khah ē-tàng了解，先將「初三、四，月眉意；十五、六，月當圓；廿三、四，月暗暝。」Chit句俗語教hō͘ gín-á暗唸，然後chiah每日kau-tài ài看月娘ê變化，約定每日暗時七點準時看，nā看bē tio̍h chiah koh chhiâu時間。

看ā看，eng暗已經八月半，學生lóng知影eng暗月siāng圓，十五、六，月當圓，一年siāng súi ê月娘to̍h是chit-chūn。「月過十五光明少」，che是大自然ê循環，十五、六過了boeh看m̄是無月，是ài等khah òaⁿ，七點、八點一直徙、徙到暝半chiah來看，月影chhun一半，繼續到月底，a̍h是後kò月月初，猶原有月thang看，看你án-chóaⁿ看，用siáⁿ-mih角度思想。日--時看月真稀奇，有人m̄知道理，叫是暗時chiah有月，nā是半暝á看tio̍h月眉，a̍h是月光彩，引起你--ê是歡喜a̍h是悲哀，lóng是人ê心leh作怪。

朋友！你kám ē因為「月過十五光明少」，引起你「人過中年萬事休」ê怨嘆？月ê光明chē、少是自然界ê安排，人ê一生過程，生、住、異、滅mā是無ta-ôa，咱ùi細漢to̍h一直期待將來，將來事業發展，風神hiau-pai，ná知中年一過了，有一工，半暝kha-tau看tio̍h月娘缺chi̍t-pêng，soah hiông-hiông想tio̍h ka-tī ê一生，人nā ē-tàng長生不老，不老長生m̄知boeh lōa好，chiah好ê人生，食、穿、tòa有，bó͘ súi、kiáⁿ gâu，chóaⁿ thang hō͘我一日一日老？「月過十五光明少，人過中年萬事休」，想tio̍h今年已經chiūⁿ-siap，目chiu花，體力sió-khóa le̍k--leh to̍h ē呼雞bē pûn火，想tio̍h心ē chhoah。

Ē chhoah boeh chóaⁿ-iūⁿ？Kám真正有影「人過中年萬事休」？四十ê年紀有影人生去一半，四十應該是一尾龍，人生ê巔峰，以現代ê狀態，boeh貢獻社會iáu有二三十年ê期待，你kám知？奮鬥ê人生，向望ê未來，做人千萬m̄-thang ka-tī看衰bái，意志siāng重要，人生ài像賞月kāng一樣，月當圓a̍h是月眉時lóng是歡喜，chiah是健康ê心理。

 
### 【註解】

|詞|解說|
|Chhiâu時間|改變時間。|
|Khah òaⁿ|『遲一點』。|
|Chiūⁿ-siap|『上了四十歲』。|
|體力sió-khóa le̍k--leh|『稍微體力透支』。|
|Ē chhoah|Ē驚。|
