---
chapter: 鹹酸甜第3冊
title: 003. Ká好命？食kah竹塹餅
author: Siau Lah-jih
date: 2021-03-03
category: chheh
show_chapter: 1
layout: post
toc: true
---

## 〈003〉
# Ká好命？食kah竹塹餅
> **Ká hó miā, chia̍h kah Tek-chhàm piáⁿ**
 
阿伯--à！這，朝鮮進口ê水梨á好--lah！一粒chiah百二kho͘ niā-niā！

「Ká好命？食kah竹塹餅！」看有he梨山--ê to̍h好，無leh討債--kong？

老師！Boeh買水果--hio͘h！Che taⁿ-á進口--ê，日本ê phōng-kó~Muh-juh好lah！一粒chiah六七百kho͘ niâ，算你khah俗--leh，減--五-十-kho͘，買兩粒á轉去食看māi，保證好食！

「Ká好命？食kah竹塹餅！」學阿伯--à ê口氣：「一百kho͘八粒--ê kā我tàu揀--八-粒，食ē chiâu-ûn tio̍h ài笑笑--leh-à，m̄-thang siuⁿ liōng-siōng，薪水生活，bē堪--得。」

好命無好命，kah在人思想，你nā感覺好命，to̍h是三頓青菜白米飯，配豆腐湯，mā已經心滿意足，bē怨嘆人tòa樓á厝，出門駛Bián-luh；nā是ka-tī感覺pháiⁿ命，to̍h kui世人心情bē thiàu-iā，m̄是嫌bó͘ hâm-bān，to̍h是怪後生飯桶，錢siuⁿ chē，煩惱無tàng寄，活期--ê利息少，定期--ê pháiⁿ振動，lúi支票koh驚phàⁿ-siàu。食siuⁿ好，驚大箍，nā tio̍h tio̍h心臟病、高血壓、糖尿病，ah to̍h害了了，chhìn-chhái食又koh感覺無價值，人生m̄享受，bē輸戇大呆，有影煩惱bē了。

「Ká好命？食kah竹塹餅！」只是勸人ài勤儉，m̄-thang siuⁿ討債，ē食是福，mā是tú好to̍h好，食了siuⁿ phah-phún，a̍h是siuⁿ hân-san lóng m̄是根本。

Siáⁿ-mih是竹塹餅？新竹出產有名聲，可惜Siau Lah-jih iáu m̄-bat食--過，siáⁿ-mih氣味「ngâi m̄-tî」，『對不起』，不過有兩項名產ta̍k-ê chiâⁿ了解，to̍h是新竹米粉kap貢丸，chín時代，已經人人食ē起，m̄免怨嘆。
 
### 【註解】

|詞|解說|
|Ká好命？|Ná有hiah-nī好命。|
|竹塹|Tek-chām（chiām），新竹。|
|討債|浪費。|
|Taⁿ-á|Tú-chiah，『剛剛』。|
|Phōng-kó|蘋果。|
|Muh-juh|蘋果品種名。|
|Chiâu-ûn|時常有。|
|Liōng-siōng|浪費。|
|Thiàu-iā|春風得意。|
|飯桶|Pn̄g-tháng，笨。|
|Lúi支票|『代為周轉支票』。|
|Phàⁿ-siàu|呆帳。|
|勸人|Khǹg人。|
|Phah-phún|奢侈浪費。|
|Hân-san|寒酸。|
|Ngâi m̄-tî|客話我m̄知影ê意思。|
|Chín|現在。|
