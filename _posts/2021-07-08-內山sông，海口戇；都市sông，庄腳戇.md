---
chapter: 鹹酸甜第3冊
title: 128. 內山sông，海口戇；都市sông，庄腳戇
author: Siau Lah-jih
date: 2021-07-08
category: chheh
show_chapter: 1
layout: post
toc: true
---

## 〈128〉
# 內山sông，海口戇；都市sông，庄腳戇
> **Lāi-soaⁿ sông, hái-kháu gōng；To͘-chhī sông, chng-kha gōng**
 
1997年年尾，台北市大同國小kap田中鎮ê三潭國小，做chi̍t-pái城鄉交流教學活動，非常成功。

Tāi先是大同國小邀請三潭國小ê學生，去台北市參觀thit-thô，後來chiah換大同國小ê學生來Chhân-tiong-ng thit-thô。

Chhân-tiong-ng，ah學校m̄起tī『田地的中央』？

Ah in hia ê gín-á可能真sông--ō͘，庄腳人一定無咱都市人hiah巧。

（來到Chhân-tiong-ng ê台北gín-á，有人án-ne議論。──都市戇──）

台北gín-á來--lò͘，ta̍k-ê緊來看--ò͘！

（庄腳gín-á to̍h是庄腳gín-á，頂kò月chiah chhōa in去台北thit-thô niâ，chit-mái對台
北gín-á iáu是hiah好奇，庄腳sông to tio̍h。）

阮崁頂ê社區里長、理事長，早to̍h安排一寡齣頭，boeh來招待台北來ê朋友，有做紅龜粿，包包á粿，而且koh準備一寡圓á粞hō͘ ta̍k-ê so圓á，現so現sa̍h現食，另外e粿ê石磨á，舂土豆hu ê舂臼，包包á粿ê弓蕉葉á，nóa粿ê kám-ô͘，chu̍t米、鼠麴á（草）、粿印、粿巾…，lóng排排tī活動場所展覽，koh叫人說明解說。

Ŏa！有夠好食，比阮阿母買--ê khah好食！

人he是正港師傅做--ê neh，你看排tī hia ê物件to̍h知影，你kám bat看--過？咱hia lóng mā化學--ê，ta̍k項lóng mā電腦，請問！同學！恁kám有電腦？

有--nò͘，阮tau兩台--leh，一台阮爸爸leh用，一台阮哥哥ê，明年阮爸爸mā boeh買一台hō͘--我。

（有影都市sông to tio̍h。）

半晡á後，趣味koh鬧熱ê齣頭chiah boeh開始，一陣庄腳戇kap都市sông來到田中央（真正ê田地ê內面），boeh創siáⁿ？看，你to̍h知，一堆一堆，用土角thia̍p kah像非洲ê狗蟻siū án-ne。Ah！Kop-iô-á，siáⁿ-mih kop-iô-á？Che是阮chia ê腔口，一般lóng講做khòng窯（khòng-iô）--lah，to̍h是boeh來khòng-iô pû番薯。為tio̍h節省時間，窯，早to̍h thia̍p好勢，kan-taⁿ thèng-hāu gín-á khioh柴hiâⁿ火，koh來to̍h是將番薯、芋á khǹg-khǹg入去pû、būn、hip，等候nā熟chiah挖起來食。

Boeh熟iáu有一段時間，半點鐘一點鐘ê閒工boeh án-chóaⁿ過，chiâⁿ簡單，隨在ta̍k-ê tòa田--ni̍h thit-thô，走相jek，sńg土ang-á，lia̍h蝶á、草蜢á、水蛙，a̍h是chhōe寶貝，庄腳戇教都市sông，田--裡ê物件ta̍k項mā寶貝，冊內有--ê，都m̄-bat親目khòaiⁿ。一時間，都市庄腳lām-lām做一夥，熟似liù-liù，thèng-hāu蕃薯ó͘起來食ê時，已經日黃昏，soah落去食暗頓，gín-á已經siān-tauh-tauh，腹肚mā iáu飽tong-tong，食飽了後老師趕緊chhōa in轉去旅社，準備歇睏，tī「chiah koh來」ê再會聲中，結束了真有意義ê一工，「城鄉交流」，「都市sông kap庄腳戇」kāng一樣，「內山sông kap海口戇」已經無分。

Siáⁿ-mih是sông，無經驗to̍h是 sông，siáⁿ-mih是戇，m̄學to̍h是戇，「城鄉交流」ē-tàng hō͘ gín-á學tio̍h無kāng ê知識經驗，值得教育者ê重視。

 
### 【註解】

|詞|解說|
|城鄉交流|Siâⁿ-hiang kau-liû。|
|Sa̍h|無參料kan-taⁿ用水煮熟，叫sa̍h。|
|舂臼|Cheng-khū。|
|Nóa粿|Nóa粿粞（chhè）。|
|Kám-ô͘|大ê kám-á。|
|Chu̍t米|Chu̍t-bí，『糯米』。|
|鼠麴á|Chhì-khak-á。|
|Pû|Khǹg tī火內燒hō͘熟。|
|Thèng-hāu|等待。|
|Khioh柴hiâⁿ火|『揀柴火燒柴火』。|
|Būn、hip|『悶燒煮』。|
|走相jek|『追逐』。|
