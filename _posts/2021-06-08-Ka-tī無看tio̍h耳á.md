---
chapter: 鹹酸甜第3冊
title: 098. Ka-tī無看tio̍h耳á
author: Siau Lah-jih
date: 2021-06-08
category: chheh
show_chapter: 1
layout: post
toc: true
---

## 〈098〉
# Ka-tī無看tio̍h耳á
> **Ka-tī bô khòaⁿ tio̍h hīⁿ-á**
 
國小ê課程án-ne排，拜六第一節課單週是週會，雙週是班會，自從每兩禮拜to̍h有chi̍t-pái週休二工以後，週會kap班會tio̍h輪流來，頂禮拜又koh輪tio̍h開班會，學生gín-á有夠歡喜，因為真久m̄-bat koh hō͘ in大聲議論，尤其nā講別人ê m̄ tio̍h，lóng kài大聲kài有趣味。

主席報告：

各位小朋友！真歡喜khiā tiàm chia做主持，希望ta̍k-ê tàu-saⁿ-kāng，hō͘班會開khah輕鬆，有話做恁講，tio̍h-ài先giâ手--ō͘！

幹部報告：

班長：Chit禮拜ê表現真好，校長有kā咱o-ló，感謝！

風紀股長：放學路隊ài排khah好勢--leh，早自修mài講話，拜託ta̍k-ê。

衛生股長：掃地tio̍h khah緊--淡-薄，chiah-bē掃bē了。

……

Koh來生活檢討，boeh發表--ê請giâ手！

小博士：阿明chiok愛講話，lóng m̄讀冊，希望伊改過。

古錐--ê：金火--è lóng愛kâng giú頭毛，人siāng chheh，請老師處罰。

Làu-chàng--ê：有ê小朋友無名牌，hō͘糾察員記--去，『要改過』。

叔卿：Làu-chàng--ê ka-tī穿衫無整齊，koh愛講別人。

哈！哈！哈！Ka-tī m̄好愛講別人！哈！哈！哈！…

Mài講話！Chit-mái boeh請老師指導講話，ta̍k-ê tiām-tiām聽。

各位小朋友！今á日班會真鬧熱，班會開了真成功，這to̍h是民主時代，開會公開，有話ta̍k-ê討論，好--ê繼續做，nā pháiⁿ--ê tio̍h-ài改。老師問恁一句話：Siáⁿ-mih人有看tio̍h ka-tī ê耳á？

無法度--lah！Kan-nā有khòaiⁿ別人ê niâ！

「正pêng chi̍t-hio̍h，倒pêng chi̍t-hio̍h，ka-tī sian看都看bē tio̍h！」

耳á！耳á！

Tio̍h！恁to̍h是「ka-tī無看tio̍h耳á」--lah！Tú-chiah聽恁生活檢討，lóng leh講別人，無chi̍t-ê leh檢討ka-tī，án-ne「有嘴講別人，無嘴講ka-tī」m̄ tio̍h，咱應該先檢討ka-tī，chit兩禮拜以來，有siáⁿ-mih欠點，有siáⁿ-mih tio̍h改進，檢討ka-tī m̄-chiah ē進步，像恁án-ne kan-nā講siáⁿ人m̄好，siáⁿ人m̄ tio̍h，bē輸ka-tī真乖真認真--leh，這to̍h是「ka-tī無看tio̍h耳á」，kan-nā看tio̍h別人ê niâ，希望以後改進。

 
### 【註解】

|詞|解說|
|Giâ手|『舉手』。|
|掃bē了|掃bē完。|
|Kâng|Kā-lâng，kā人。|
|Siāng chheh|『最討厭』。|
|Làu-chàng|穿插無整齊ê模樣。|
|Tú-chiah|『剛才』。|
