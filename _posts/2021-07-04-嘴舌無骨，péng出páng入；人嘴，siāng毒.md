---
chapter: 鹹酸甜第3冊
title: 124. 嘴舌無骨，péng出páng入；人嘴，siāng毒
author: Siau Lah-jih
date: 2021-07-04
category: chheh
show_chapter: 1
layout: post
toc: true
---

## 〈124〉
# 嘴舌無骨，péng出páng入；人嘴，siāng毒
> **Chhùi-chi̍h bô kut, péng chhut péng ji̍p；Lâng chhùi, siāng to̍k**
 
佛陀教導ê八聖道正語、正業、正命、正精進、正念、正定、正思惟、正見，分做戒、定、慧三部份，葛印卡大師ka講做是道德修養、培養注意力kap智慧ê訓練。智慧ê開發需要持戒kap修定做基礎，任何想boeh修持正法ê人，lóng ài持五戒作為道德行為ê基本要求。

雖然chit pái參加ê十日內觀禪修ê重點是tī修定kap智慧訓練ê親身體驗，不過戒ê部份猶原真受重視。主辦單位代先講明，來chia禪修一定守五戒，戒殺生、戒偷盜、戒妄語、戒邪淫、戒飲酒毒品，事實上tī chit種有計劃ê安排之下，守五戒應該無siáⁿ問題，唯一困難--ê是戒妄語chit項niâ，你kám知影boeh用siáⁿ-mih辦法來提醒約束學員守口業，mài烏白講話？In用ê方法真簡單koh chiâⁿ有道理，kui-khì叫阮mài講話，嚴格「禁語」，話nā無講，自然無siáⁿ口業thang造。
講mā有道理，人ê「嘴舌無骨，péng出páng入」，ài講siáⁿ to̍h講siáⁿ，boeh kā你tòng mā是無chhái工kám m̄是？「人嘴，siāng毒」，nā是tn̄g tio̍h ài「生言造語」ê多端人，一句無妥當ê話可能帶來禍端，惹來人心不安；khah無礙人ê談天說地，猶原hō͘人心情táⁿ-hiáⁿ，影響修行ê寧靜，結果十工ê禪修，禁語九工，有影真適合內觀深省，siáⁿ-mih是靜寂，多少有體會--一-寡，不過hō͘幾ê少年gín-á鬱卒kah giōng-boeh tòng-bē-tiâu，每暗半暝á，lóng有人陷眠喝kah大細聲，而且koh句讀分明，第一、二暗kioh-sī有人半暝leh開講，尾á chiah知，tang-sî-á in是leh陷眠。可見人ê「嘴舌無骨，péng出péng入」，boeh ka禁止是jōa-nī艱苦ê tāi-chì，嘴khang oh修，m̄-nā食niâ，講話kāng款oh禁。

 
### 【註解】

|詞|解說|
|葛印卡大師|S. N. Goenka，內觀禪修大師。|
|邪淫|Siâ-îm。|
|Kui-khì|『乾脆』。|
|多端|To-toan，ài管閒事。|
|Táⁿ-hiáⁿ|心思不定。|
|靜寂|Chēng-che̍k。|
|Giōng-boeh tòng-bē-tiâu|『快要忍耐不住』。|
|陷眠|Hām-bîn，『說夢話』。|
|嘴khang oh修|『嘴巴難修』。|
