---
chapter: 鹹酸甜第3冊
title: 072. 一蕊好花插牛屎
author: Siau Lah-jih
date: 2021-05-12
category: chheh
show_chapter: 1
layout: post
toc: true
---

## 〈072〉
# 一蕊好花插牛屎
> **Chi̍t lúi hó hoe chhah gû-sái**
 
拜五下晡下班，學生gín-á放學，boeh去車棚á牽車「打道回府」，忽然間有人teh叫「老師！」

老師！你kám ē記得我是siâng？

Ah！你號做kó͘-chui--ê！Kap阮chau-á-kiáⁿ kāng年ê hit-ê蘇米芬，tio̍h--ho͘ⁿ！老師iáu ē記得。Chit-mái leh做siáⁿ-mih khang-khòe？

人我tī水裡坑teh教冊。

O͘h！Leh做老師--ò͘！Bē-bái neh！Ná ē chiah gâu。

老師！人我已經結婚，che to̍h是我ê後生，今年四歲，來！叫老師！（Chiah 26歲，gín-á已經4歲，莫怪tú-chiah m̄敢kā你認，生做ná cha-bó͘人身，koh無妝無thāⁿ，實在無sêng khah早hit-ê kó͘-chui--ê。）

Ang婿teh食siáⁿ款頭路！

Teh做工--lah！是chi̍t-ê普通ê勞工，chiah高中出業niâ。人阮阿母講無要緊，kah意to̍h好。

Tio̍h！kah意to̍h好，siáⁿ時代，thài tio̍h kap你kāng款ài大學畢業，只要知影phah-piàⁿ，mài做pháiⁿ，腳踏實地，ē-hiáu照顧家庭tio̍h bē-bái。

Ah！老師伊來--ā！Che阮老師--lah！

老師！你好！（看起來普通普通，a̍h無將才，chit款人才，阮kó͘-chui--ê ná ē愛，有影hō͘你想bē來，「一蕊好花插牛屎」，有夠bô-chhái。）

大學生嫁hō͘高中生，súi姑娘á愛tio̍h賣龍眼，好腳好手交tio̍h跛腳失明，只要有愛，siáⁿ人ē-tàng講in無正經，亂使poa̍h感情，人講súi bái無比止，kah意khah慘死，愛情ê力量是無分好額sàn，mā免論年紀、face kap才情、舉止。「一蕊好花插牛屎」，是外人ê感覺，當事人nā歡歡喜喜，你ka煩惱怨嘆是boeh nî。

Siāng驚--ê to̍h是一時糊塗，愛m̄ tio̍h人，當初時幼稚無了解，歡歡喜喜愛，嫁了chiah知tāi，原來m̄是所想--ê hiah hiau-pai，boeh知siuⁿ慢--ā。婚姻ê條件真正chē，súi bái、學歷、經濟，體格、健康、性地，社會背景、家庭習性，lóng ē影響新婚ang-bó͘ ê浪漫心情，實在真pháiⁿ揀，考慮siuⁿ chē，soah揀--à揀，揀chi̍t-ê賣龍眼，mā無一定。婚姻ê條件雖然chē，但是理想kan-nā chi̍t-ê，ang-bó͘結合是boeh為tio̍h chi̍t-ê家，nā有意向boeh組chi̍t-ê美滿ê家庭，ài互相saⁿ-kēng，無怨嘆，無後悔，nā好，chiah來手牽手，行入禮堂，完成美夢過一生。

「一蕊好花插牛屎」，你管--人！！！

 
### 【註解】

|詞|解說|
|打道回府|Táⁿ-tō-hôe-hú。|
|Chau-á-kiáⁿ|Cha-bó͘-kiáⁿ，『女兒』。|
|人我|『人家我』。|
|Bē-bái neh|『不錯嘛！』。|
|Chiah gâu|『這麼厲害、能幹、賢慧』。|
|生做ná cha-bó͘人身|『樣子像婦道人家』。|
|Thài-tio̍h|『哪有需要』。|
|Bē-bái|『不錯』。|
|將才|好人才。|
|想bē來|想bē通。|
|賣龍眼|目chiu thoah-thang，『鬥雞眼』a̍h是青盲，m̄是真正leh賣龍眼ê人。|
|Hiah hiau-pai|『那麼驕傲』。|
|你管--人|『你管人家』。|
