---
chapter: 鹹酸甜第3冊
title: 143. 相chim tio̍h-ài嘴tú嘴，chim了to̍h ē大心khùi
author: Siau Lah-jih
date: 2021-07-23
category: chheh
show_chapter: 1
layout: post
toc: true
---

## 〈143〉
# 相chim tio̍h-ài嘴tú嘴，chim了to̍h ē大心khùi
> **Sio-chim tio̍h-ài chhùi tú chhùi, chim liáu tio̍h ē tōa-sim-khùi**
 
對西洋人來講，相chim是禮貌，mā是愛情ê表示。東方人有khah保守，尤其對咱台灣人來講，除了新新人類a̍h是外國轉來ê留學生，相chim唯一ê表達是愛情而已。

Chim嘴phóe是初戀ê印記，青年男女，nā有chim嘴phóe ê經驗，to̍h表示兩人已經有愛意，做戲--ê mài講，nā是戀愛進展kah相chim嘴tú嘴，chit-lō愛情熱度已經親像六月天ê火燒埔，燒bē退，潑bē hoa，潑bē冷。

Ē記得少年時代，bat寫批請教警察電台ê名主持羅蘭小姐，男女戀愛ê過程boeh án-chóaⁿ看待？『談談看，走著瞧』是伊ê看法，意思是叫人談戀愛m̄-thang chheⁿ狂狗，食緊lòng破碗，因為感情nā是poa̍h了siuⁿ過重，相chim嘴tú嘴是ē去咬tio̍h嘴脣a̍h是嘴舌，流血流滴to̍h費氣--lò͘；a̍h是有另外一款chim了siuⁿ過pōng，jiá起大心khùi，一時間喘bē離，to̍h ài chhōe醫生醫，了錢koh hông笑iàn-khì；siāng-kài悽慘tāi--ê to̍h是愛情poa̍h kah糖甘蜜甜，一時誤會來phoat-chhe，怨慼在心內，hit種ê大khùi sian忍mā忍bē--落-去，「相chim tio̍h-ài嘴tú嘴，chim了to̍h ē大心khùi」，愛了siuⁿ過深，傷--tio̍h to̍h siuⁿ siong重，病相思是無藥醫。

「相chim tio̍h-ài嘴tú嘴，chim了to̍h ē大心khùi」，青年男女，poa̍h感情ài有純情，真心對待，合ē來，互相意愛，chiah來結和諧。Nā是發現bē合，liōng早收腳，mài傷害人mā mài傷害ka-tī，為愛犧牲，為愛殉情，lóng m̄是正經。請聽Siau Lah-jih唱一條細漢ùi阿兄學來ê戀愛歌，配雨夜花ê曲調唱：

跳杉池，跳杉池，
為愛情來所致，
烏貓、烏狗，招招boeh去死，
死了眾人leh看伊；
真可惜，真可惜，
兩人死去kài m̄ tio̍h，
結局死去，人soah愛笑，
枉費細漢爸母io。

Ē-tàng hō͘「相chim tio̍h-ài 嘴tú嘴，chim了to̍h ē大心khùi」失戀朋友ê參考警戒。

 
### 【註解】

|詞|解說|
|大心khùi|『上氣不接下氣，呼吸急促。』|
|Chim|『吻，親嘴』。|
|嘴phé|『臉頰』。|
|Tú|碰tio̍h。|
|潑bē hoa|潑bē熄。|
|Chheⁿ狂狗|急性。|
|Phoat-chhe|『破裂分手』。|
|Siong重|嚴重。|
