---
chapter: 鹹酸甜第3冊
title: 095. 鉸是樣，做是像
author: Siau Lah-jih
date: 2021-06-05
category: chheh
show_chapter: 1
layout: post
toc: true
---

## 〈095〉
# 鉸是樣，做是像
> **Ka sī iūⁿ, chò sī chhiūⁿ**
 
自從剃頭店漸漸變色了後，十幾年來to̍h罕得hō͘剃頭師傅剃頭，lóng是靠牽手hit雙手kap一支鉸刀，鉸鉸剪剪--leh，面mài修，鬢邊mài cháⁿ，十外分鐘久，to̍h鉸kah好勢好勢，任siáⁿ人都m̄知是外行人整理ê頭毛，厲害--hoⁿh！

頭毛又koh siuⁿ長去--lò͘，to̍h koh勞煩厝內這ê大師傅--一-下，師傅chim-mih鉸chim-mih講，chia siuⁿ長tio̍h剪khah短，aih-ioh！你ê白頭毛ná ē愈來愈chē？我講鬢sui白白ê部分tio̍h鉸寡掉，khah bē hō͘人感覺hiah臭老，tin-tin-tong-tong，si-si-sia̍k-sia̍k，五、六分鐘to̍h已經有新型。

好--à--lah，ām-kún-á活boeh chiūⁿ--死，我boeh來去洗頭毛！

Ná有hiah緊？「鉸是樣，做是像」，chit-chūn m̄-chiah鉸chi̍t-ê形體niâ，毛腳、後táu-khok-á tio̍h ài koh si-á-geh m̄-chiah ē看--chit。

「鉸是樣，做是像」，講了koh chiâⁿ有意思！

這是阮老母khah早時常教我ê話，叫我學裁縫tio̍h ài認真學，m̄-thang kan-nā學chi̍t-ê樣，學chi̍t-ê皮á，講我有學裁縫，ē-hiáu做洋服褲--à！Nā kan-nā án-ne to̍h滿足，to̍h是半láng師，實在無khah-choa̍h；boeh學tio̍h-ài學ho͘起，ē-hiáu量、ē-hiáu裁、ē-hiáu車、ē-hiáu熨，ē-hiáu做kui套，chiah有sêng chi̍t-ê師傅。

有hit-lō阿niâ，莫怪ē教出chit-lō cha-bó͘-kiáⁿ，m̄是Siau Lah-jih leh pûn雞kui，我chit ê做せびろ ê牽手，工夫是一流--ê，ē量、ē設計，ē鉸、koh ē做，講一下khah無輸贏--leh，kan-nā看tio̍h你ê身材，to̍h ē-tàng做一軀西裝hō͘你穿kah kah軀kah軀。伊時常講，boeh學做衫，一定先學原形，原形nā學ē分明，任何人ê身份，tó位tio̍h增加，siáⁿ-mih所在tio̍h liap-óa，lóng mā無問題。

「鉸是樣，做是像」，到底是裁剪khah重要，a̍h是車工chiah是工夫，lóng免議論，無一流ê設計，車工khah gâu mā展無路來，做工ē súi，mā tio̍h幕後giâ尺kap筆ê設計師，「鉸是樣，做是像」，m̄是有樣看樣，無樣ka-tī想，koh khah m̄是鉸kap做，一人一樣，án-ne to̍h m̄ chiâⁿ樣，「鉸是樣，做是像」，to̍h是ka是iūⁿ，做是chhiūⁿ，鉸chi̍t-ê款式，做ài照起工，chiah ē相親像，sêng chi̍t-ê模樣。

 
### 【註解】

|詞|解說|
|Cháⁿ|『斬截』。|
|任siáⁿ人|『任你是誰』。|
|Chim-mih鉸chim-mih講|Chi̍t bīn ka chi̍t bīn kóng，『一邊剪，一邊講』。|
|Chiūⁿ--死|『癢死了』。|
|後táu-khok-á|『後腦袋』。|
|Si-á-geh|『修飾』。|
|半láng師|『半生不熟的工夫』。|
|無khah-choa̍h|枉費無效。|
|學ho͘起|學ho͘頂真，有一個樣。|
|hit-lō|『那個』。|
|阿niâ|老母。|
|chit-lō|『這個』。|
|Pûn雞kui|『吹牛』。|
|Kah軀|合軀。|
|Liap-óa|『捏小一點』。|
