---
chapter: 鹹酸甜第3冊
title: 017. 有，是ló͘；無，是叫艱苦
author: Siau Lah-jih
date: 2021-03-17
category: chheh
show_chapter: 1
layout: post
toc: true
---

## 〈017〉
# 有，是ló͘；無，是叫艱苦
> **Ū, sī ló͘; bô, sī kiò kan-khó͘**
 
「有kiáⁿ有kiáⁿ命，無kiáⁿ是天註定」，kiáⁿ是cha-po͘-kiáⁿ，m̄是cha-bó͘-kiáⁿ，cha-bó͘-kiáⁿ是菜籽á命，大漢別人ê，重男輕女ê舊社會，生tio̍h cha-bó͘-gín-á只好罔市（bóng飼）、罔腰（bóng育）、m̄-ti̍ⁿh（無ài），無to̍h滿--à、足--à、好--à、招弟，kan-nā看號名、to̍h知影tī爸母心內ê分量。

庄內一對真正世俗ê宗親，結婚kúi-nā年，單生chi̍t-ê千金女兒，生做古錐koh巧氣，阿公阿媽疼命命，ang-bó͘惜kah ná糖霜丸，惜歸惜，疼歸疼，總是飼tio̍h cha-bó͘-kiáⁿ，大漢猶原別人ê，歸尾老pháiⁿ命iáu是咱老公婆á兩人，chiah pháiⁿ命，不如來pun chi̍t-ê kiáⁿ，ang婿講好，牽手ê心肝mā已經lia̍h定。

用心計較一直chhōe，chhōe tio̍h chi̍t-ê私生子，將伊入來咱ê戶口內，koh將伊ê親生爸母寫做咱ê名，m̄免日後人來相認ko-ko纏，既然是親生，咱tio̍h ka惜命命。Iⁿ-iⁿ睏，一暝大一寸，iⁿ-iⁿ惜，一日大一尺，惜了無chām-chat，疼了siuⁿ過分，大漢了後soah m̄讀冊，pháiⁿ-kiáⁿ浪蕩，串做sià祖公了家伙，poa̍h-kiáu、suh安、簽六合彩，冤家相phah，大khang細裂，soah來入院、賠人金錢，實在ló͘ bē了，暝日煩惱，見做ê tāi-chì to̍h是hō͘人心cho cho，親像chit款pháiⁿ kiáⁿ，有，不如無。

無疑悟，有一日發生一場車禍，一命哀哉soah來無，老公婆á哀哀苦，此去ê生活siáⁿ人thang靠？「有，是ló͘；無，是叫艱苦」。當初是無kiáⁿ命，chit-mái是無kiáⁿ kā咱養老！老pháiⁿ命--a老pháiⁿ命！

這to̍h是世俗迷信運命kap咱作對，in ná bē想tio̍h iáu有cha-bó͘-kiáⁿ？

阿爸、阿母！恁taⁿ mài koh煩惱，此後阮ē kā恁tàu發落，三頓食穿bē hō͘恁食無，三不五時boeh遊山玩水，阮ē載恁去thit-thô，nā想boeh tòa阮hia mā好，只要歡喜to̍h免pháiⁿ勢，ài知影，cha-po͘-kiáⁿ是kiáⁿ，cha-bó͘-kiáⁿ mā是kiáⁿ，kiáⁿ婿算半ê，恁現在iáu有chi̍t-ê半，ná tio̍h煩惱hiah chē。

 
### 【註解】

|詞|解說|
|Ló͘|操勞煩惱。|
|Pun|分，收養。|
|無chām-chat|無節制，過分。|
|Sià祖公|『讓祖先蒙羞』。|
|Soah來無|Soah來無性命。|
|Tàu發落|幫忙生活tāi-chì。|
|Boeh tòa阮hia mā好|『要住在我們那裡也可以』。|
