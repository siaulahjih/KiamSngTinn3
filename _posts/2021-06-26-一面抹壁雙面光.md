---
chapter: 鹹酸甜第3冊
title: 116. 一面抹壁雙面光
author: Siau Lah-jih
date: 2021-06-26
category: chheh
show_chapter: 1
layout: post
toc: true
---

## 〈116〉
# 一面抹壁雙面光
> **Chi̍t bīn boah piah, siang bīn kng**
 
師傅--à，工夫bē-bái--ō͘！壁堵抹kah chiah-nī平，koh金siak-siak，bē輸一面鏡。

老師！是你m̄甘嫌，我ê工夫普通niâ，nā阮sian--ê to̍h有影真工夫，人伊有法度「一面抹壁雙面光」，我iáu無法度。

Án-chóaⁿ講？

老師，你khiā過來chit pêng khòaⁿ-māi--leh，有平--無？

有影淡薄á無平to tio̍h，ná ē án-ne？

真工夫是正pêng看，倒pêng看，lóng平坦坦，光iāⁿ-iāⁿ，像我án-ne kan-nā是半láng師niā-tiāⁿ，kā你講，你to̍h m̄-thang kā我落khùi--ō͘。

你人古意，腳踏實地，出師了後一定不得了，親像chit款工夫都已經bē-bái--à，nā無你講破，外行人是看bē出來。後pái你ê工夫一定贏過恁師傅，恁師傅m̄是普通sai--ê，是頂港有名聲，下港siāng出名，田中地區伊排第一ê阿岳師，老sai--ê，tio̍h--bò͘！

老師，你kāng款是「一面抹壁雙面光」，gâu講話，gâu kā人o-ló ê人！

「一面抹壁雙面光」，gâu講話是無罪，m̄-kú nā講了siuⁿ超過，hō͘聽ê人bē kham--得，a̍h是o-ló chit人，sià tio̍h hit人，nā hō͘人發現你ê計謀，你ê khang縫，人to̍h心內有數，認為你是chi̍t-ê講話虛偽，花言巧語，心虛無事實ê khoe-sian。

「一面抹壁雙面光」，另外一說，土水師抹壁siāng尾遍ê工夫，to̍h是等壁堵ê紅毛土boeh ta m̄-chiâⁿ ta ê時，koh用抹刀催一遍，催hō͘壁ē光生，壁boeh ē光生，抹刀有金無金真重要，抹刀nā有金滑，抹ê壁自然光生，所以好工夫ê師傅，抹壁chiah ē「一面抹壁雙面光」。

 
### 【註解】

|詞|解說|
|Khoe-sian|Gâu用言語消遣別人ê人。|
|光生|Kng-seⁿ，『光鮮照人』。|
|金滑|『亮亮滑滑的』。|
