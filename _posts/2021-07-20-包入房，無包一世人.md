---
chapter: 鹹酸甜第3冊
title: 140. 包入房，無包一世人
author: Siau Lah-jih
date: 2021-07-20
category: chheh
show_chapter: 1
layout: post
toc: true
---

## 〈140〉
# 包入房，無包一世人
> **Pau ji̍p-pâng, bô pâu chi̍t-sì-lâng**
 
燒酒phâng koân-koân，祝恁生kiáⁿ中狀元。

燒酒lim ho͘ ta，hō͘新郎冬尾做阿爸。

（來！Ta̍k-ê來！Ho͘ ta--lah！)

手牽手，天長地久；嘴tú嘴，萬年富貴。

新郎新娘，nā m̄相chim，chit杯酒阮無ài lim。

（Ài相chim！Ài相chim！）

老朋友，láu黃--ê娶新婦，辦桌五十支，山珍海味，親chiâⁿ人客滿滿是，鬧熱滾滾，歡喜chhih-chhih，祝福新人講好話，燒酒bóng lim，嘴gím bóng pôaⁿ，新郎新娘bóng chhòng-tī，nā mài siuⁿ過分，人bē受氣。總是食喜酒--mah！酒話bóng-thi̍h，有鬧熱chiah ē趣味，主人家m̄-chiah ē歡喜。

鬧熱是鬧熱，歡喜是歡喜，尻川後iáu是有一寡閒á話sōe bē-lī⋯
厚話ê阿婆：聽講是娶外國新娘neh，koh bē-bái--ō͘，m̄-kú he kám有穩當？

錢開hiah chē，iáu koh無穩當？Bē--lah！介紹人無boeh hō͘人消毒chhoh-kàn-kiāu--ā kong，而且台灣、越南來去kúi-nā chōa，字頭字尾lóng有tǹg印，安--lah！

無的確--ò͘，媒人嘴hô͘-lùi-lùi，你kám m̄-bat聽過？親像hit ê iáu-siū-á媒人草--à，kā阮後生做hit ê媒人，講kah chiah好聽，人súi koh bat理，一定gâu khîⁿ家，taⁿ--leh！都iáu未一年，to̍h吵boeh離緣，咱m̄答應，伊講boeh用告--ê…

結果無人敢koh應--落-去，因為厚話ê阿婆in後生，是chi̍t-ê lōng-liú-lian ê害á組，阿婆koh gâu唸。

婚姻是ài靠兩方ê等對四配，kap婚後ê互相體貼扶持，ang-bó͘ bē合，m̄檢討ka-tī，kan-nā怪媒人婆--ā，mā m̄ tio̍h，「包入房，無包一世人」。這是做媒人ê話母，講了真有道理。媒人ê責任本chiâⁿ to̍h是紹介人，kap買賣ê中人kāng款，媒人tī結婚証書面頂ê名稱是介紹人，介紹人紹介男女兩方熟似，ē合bē合，to̍h ài看兩方面ê造化維持，「包入房，無包一世人」。媒人禮nā謝了，koh再牽拖mā無khah-choa̍h。

 
### 【註解】

|詞|解說|
|Koân-koân|高高。|
|Lim|飲（ím）。|
|相chim|『親嘴』。|
|嘴gím bóng pôaⁿ|Bóng話仙。|
|Chhòng-tī|創治，戲lāng。|
|Bóng-thi̍h|Bóng講閒話。|
|尻川後|背後。|
|Sōe bē-lī|『閒話連篇』。|
|厚話|『多話』。|
|穩當|Ún-tàng，thò-tòng。|
|消毒|討厭排斥。|
|Chhoh-kàn-kiāu|Pháiⁿ嘴罵人。|
|Kúi-nā chōa|『好多次』。|
|字頭字尾lóng有tah印|『契約書內有蓋章』。|
|Hô͘-lùi-lùi|『胡亂扯』。|
|Iáu-siū-á|罵無道德ê人。|
|草--à|人名。|
|Khîⁿ家|『持家』。|
|離緣|離婚。|
|應--落-去|『回應下去』。|
|Lōng-liu-lian|『遊手好閒，不務正業』。|
|害á組|Pháiⁿ gín-á hit類。|
|Gâu唸|雜念。|
|話母|話癖，『口頭禪』。|
|牽拖|khan-thoa，『遷怒』。|
|無khah choa̍h|無路用。|
