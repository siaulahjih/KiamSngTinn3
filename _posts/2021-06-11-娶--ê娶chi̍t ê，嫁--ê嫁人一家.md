---
chapter: 鹹酸甜第3冊
title: 101. 娶--ê娶chi̍t ê，嫁--ê嫁人一家
author: Siau Lah-jih
date: 2021-06-11
category: chheh
show_chapter: 1
layout: post
toc: true
---

## 〈101〉
# 娶--ê娶chi̍t ê，嫁--ê嫁人一家
> **Chhōa--ê chhōa chi̍t ê, kè--ê kè lâng chi̍t ke**
 
鄧--先-生最近chiâⁿ操煩，操煩in kiáⁿ boeh娶bó͘，媒人chi̍t-ê報過chi̍t-ê，m̄是嫌人爸母ham-bān，to̍h是煩惱未來ê新婦in ê兄弟姊妹siuⁿ大陣，以後oh陪tòe，mā pháiⁿ kap人比phēng，koh考慮後生siuⁿ古意，驚做娶tio̍h khiàng新婦，ē hō͘新婦管，做bó͘奴，實在有夠厚操煩to-tio̍h。

老鄧--ê，taⁿ你mā m̄-thang hiah煩惱，ta̍k工chho̍p-chho̍p唸，bó͘ a̍h m̄是你boeh娶，人in少年人nā ē合，看了有四配，你ka操煩hiah chē boeh-nî！阮boeh嫁cha-bó͘-kiáⁿ都無leh掛心，娶新婦也tio̍h操心peh腹，笑死人！

你無聽人leh講：「娶--ê娶chi̍t-ê，嫁--ê嫁人一家」，娶新婦m̄ khah簡單，sián頭á chhoân ho͘便to̍h無tāi-chì--à，新婦娶入門nā ē受咱ê家教，koán-thāi in親家親姆好款待--無，陪tòe ê tāi-chì可大可小，好親chiâⁿ交khah親--leh，pháiⁿ親chiâⁿ有禮to̍h好，免顧慮hiah chē--lah！Ah nā像阮boeh嫁cha-bó͘-kiáⁿ，to̍h有影tio̍h斟酌，門戶相當chiah bē hō͘人看輕，ta-ke官好性地明理好款待，cha-bó͘-kiáⁿ嫁過去chiah ē幸福快樂，嫁出去ê cha-bó͘-gín-á，是boeh暝日kap人tàu陣做堆，kāng一口灶ê人，nā bē和諧，食虧--ê一定是新加入ê新婦人，kám m̄是？

「娶--ê娶chi̍t-ê，嫁--ê嫁人一家」，既然有緣來做夥，chi̍t-ê a̍h好，一家mā kāng款，互相lóng tio̍h忍耐，互相lóng tio̍h照顧，幸福是ta̍k-ê ê，m̄是我好恁煩惱，mā m̄是恁bái我hiau-pai，nā有chit款ê自覺，嫁娶lóng m̄-thang siuⁿ計較，兩家結合ê姻緣，是ài互相尊重，互相包容，恩恩愛愛，相敬像親人。

 
### 【註解】

|詞|解說|
|鄧--先-生|Tēng--sin-seⁿ。|
|Oh陪tòe|Pháiⁿ應付人情世事。|
|比phēng|『比較』。|
|Khiàng|能力強。|
|Chho̍p-chho̍p唸|『喋喋不休』。|
|Boeh-nî|創siáⁿ。|
|Sián頭á chhoân ho͘便|錢準備ho͘便便。|
|Koán-thāi in|『管他的』。|
|親chiâⁿ|親戚。|
|Ta-ke官|Ta-ke-koaⁿ，ta-ke，『婆婆』。Ta-koaⁿ，『公公』。|
