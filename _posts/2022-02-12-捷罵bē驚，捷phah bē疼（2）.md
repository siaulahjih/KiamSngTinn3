---

title: 162. 捷罵bē驚，捷phah bē疼（2）
author: Siau Lah-jih
date: 2022-02-12
category: chheh
show_chapter: 0
layout: post
toc: true
---
  
## 〈162〉
# 捷罵bē驚，捷phah bē疼（2）
>**Chia̍p mē bē kiaⁿ, chia̍p phah bē thiàⁿ (2)**
 
捷！To̍h無稀罕，捷khòaiⁿ無稀奇，捷聽無siáⁿ-mih，捷食tio̍h無滋味。Kāng款，「捷罵to̍h bē驚，捷phah to̍h bē疼」，因為麻痺。

講tio̍h學校教育，頭tio̍h hàiⁿ，心頭冷一半，教冊三十幾冬，m̄-bat像chit幾冬chiah怨嘆，m̄是gín-á khah戇教bē ē，mā mài談論教材ê問題，咱來講chit寡社會、學校、家長、老師、學生對現代教育ê誤會：
當今ê社會，專家講ê話bē時行，無人聽；學校親像百貨店，人客ài siaⁿh，伊to̍h tòe-leh賣siaⁿh；家長kan-nā關心in kiáⁿ ài「比我khah ē」，in用看分數來決定in kiáⁿ ē kah bē；有理想ê老師khah bē出頭，補習ê老師1-ê比1-ê koh khah hông o-ló；學生gín-á伊iá細漢bat siáⁿ碗糕，有人壓，乖kah ná狗，用民主，ta̍k日hi-hi-hōa-hōa。乖kah ná狗，人o-ló真乖，hi-hi-hōa-hōa，人嫌伊m̄讀冊，真pháiⁿ。

咱想講「愛的教育」chiâⁿ正確，boeh來ka實現，輕聲細說來教示，tn̄g tio̍h頑皮（bân-phôe）、狡怪、m̄聽話，用心計較講道理，可惜Siau Lah-jih m̄是佛陀，mā無三頭六臂，擋bē-tiâu soah來開嘴大細聲，柴á枝又koh來gia̍h起，實在有功效，m̄-kú一下久，soah慣勢sêng自然，定定tio̍h án-ne phah罵來教示，aih！「捷罵bē驚，捷phah bē疼。」我mā知機，boeh án-chóaⁿ改變chit款教育方式？是m̄是社會、學校、家長、老師lóng ài有覺醒，nā無kan-nā一方面照起工，三方面pháiⁿ示範，boeh ē成功，he tio̍h斑鴿háu--lò͘！久！久！久！

### 【註解】

|詞|解說|
|捷|Chia̍p，常常。|
|頭tio̍h hàiⁿ|搖頭怨嘆。|
|Ē kah bē|『會和不會』。|
|Bat siáⁿ碗糕|『懂個屁』。|
|有人壓，乖kah ná狗|『給他壓力就乖得像狗一樣』。|
|用民主，ta̍k日hi-hi-hōa-hōa|『民主方式教育，則嘻嘻哈哈』。|
|狡怪|Káu-kòai。|
|一下久|『一下子時間久了』。|