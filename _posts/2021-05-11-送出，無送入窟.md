---
chapter: 鹹酸甜第3冊
title: 071. 送出，無送入窟
author: Siau Lah-jih
date: 2021-05-11
category: chheh
show_chapter: 1
layout: post
toc: true
---

## 〈071〉
# 送出，無送入窟
> **Sàng chhut, bô sàng ji̍p khut**
 
姊夫今年八十歲，頂kò月來過身，看伊倒tī廳頭內，面容慈祥，目chiu kheh-kheh，ká-ná睏去，bô khiau bô khi，kài sêng chiūⁿ西天ê清淨。Tio̍h kā大姊kap外甥外甥女明示，人阮姊夫已經去，m̄是chiūⁿ西天to̍h是去做神，咱taⁿ免koh傷悲，阮姊夫人伊在世都古意sè-jī，雖然bē chiàm-chǹg，mā是認真phah-piàⁿ無推辭，從來to̍h m̄-bat kap人ko-ko纏，今á日來別世，hō͘人m̄甘，咱mā tio̍h歡喜kā伊念經，祝伊歡喜起程，kám m̄是！恁nā boeh行孝，對恁老母khah用心照顧，chiah是道理，恁老爸tī天頂一定ē真歡喜。

Boeh出山hit一日，鑼鼓tīn-tōng chhaⁿh，道士tiàmt頭前，棺木隨後，孝男孝女tòe後尾，陣頭chē m̄是hiau-pai，盡量捨了了，chhun一陣si so͘ mì kap一團誦經班，ti-ti-ta-ta，o͘-mi-tō͘-hu̍t放伴行，khah bē稀微，khah bē孤單。送葬隊伍行kah門口百外米，孝男孝女跪tī路頭替老爸kā ta̍k-ê相辭，感謝親情朋友kā阮送，到chia tio̍h可以。舅á送姊夫，有深情，有義理，boeh送to̍h送你kah山頭，sūn-sòa看姊夫ê安歇墓園，是m̄是做kah真舒適。

行到墓園感覺歡喜，外甥有影bat，chhōe hit ê所在koh ē-tàng看tio̍h厝--ni̍h，風水真讚，視線好，bē浸水，當leh斟酌看，kap外甥leh參詳，誦經團ê再添á嫂kā我講：叔--à ná tio̍h chiah工夫，後頭厝ê人免chiah勞煩，「送出，無送入窟」，in thài ē無kā你擋住，nā是死老母，母舅boeh送伊chiūⁿ山，外甥á千萬to̍h bē-sái放伊行，這是古例，（án-ne--hio͘h，Siau Lah-jih soah m̄知影？）

「送出，無送入窟」，意思是送出門腳口to̍h好，m̄免送kah墓窟，送亡者chiūⁿ山頭是喪家兄弟sī細ê tāi-chì，勞煩親情朋友siuⁿ chē是擔當bē起，何況是母舅母姨，nā對墓園無滿意，kám m̄是chiâⁿ pháiⁿ處理，天頂天公，地下母舅公，án-ne ê考慮m̄是無道理，其實這是khah早ê例規，時代無kāng，mā tio̍h小改chi̍t-ê樣，相辭擋住是喪家子弟ê用心，boeh送m̄送是亡者kap送葬者ê感情。

 
### 【註解】

|詞|解說|
|窟|Khut，墓窟。|
|目chiu kheh-kheh|『閉著眼睛』。|
|Ká-ná|親像，『好像』。|
|Bô khiau bô khi|『不會故意刁難』。|
|Kài sêng|『非常像』。|
|外甥|Gōe-seng。|
|Chiàm-chǹg|『鑽營』。|
|Chhun|『剩下』。|
|Si so͘ mì|送葬西樂隊。|
|Sūn-sòa|順便。|
|何況|Hô-hóng。|
